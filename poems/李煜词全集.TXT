

电子版李煜词全集

    李煜（９３７－９７８），初名从嘉，字重光，号钟隐，南唐中主第六
子。徐州人。宋建隆二年（９６１年）在金陵即位，在位十五年，世称李后
主。他嗣位的时候，南唐已奉宋正朔，苟安于江南一隅。宋开宝七年（９７
４年），宋太祖屡次遣人诏其北上，均辞不去。同年十月，宋兵南下攻金陵
。明年十一月城破，后主肉袒出降，被俘到汴京，封违命侯。太宗即位，进
封陇西郡公。太平兴国三年（９７８）七夕是他四十二岁生日，宋太宗恨他
有“故国不堪回首月明中”之词，命人在宴会上下牵机药将他毒死。追封吴
王，葬洛阳邙山。
    后主前期词作风格绮丽柔靡，还不脱“花间”习气。国亡后在“日夕只
以眼泪洗面”的软禁生涯中，以一首首泣尽以血的绝唱，使亡国之君成为千
古词坛的“南面王”（清沈雄《古今词话》语），正是“国家不幸诗家幸，
话到沧桑语始工”。这些后期词作，凄凉悲壮，意境深远，已为苏辛所谓的
“豪放”派打下了伏笔，为词史上承前启后的大宗师，如王国维《人间词话
》所言：“词至李后主而眼界始大，感慨遂深。”至于其语句的清丽，音韵
的和谐，更是空前绝后的了。
    后主本有集，已失传。现存词四十四首，其中几首前期作品或为他人所
作，可以确定者仅三十八首。其中较著名的二十几首以前已由晓拂等人输入，
我这次做了校对，并予补足，大体按写作的时间顺序排列。

                         方舟子，１９９６年１２月

      浣溪沙

红日已高三丈透，
金炉次第添香兽，
红锦地衣随步皱。

佳人舞点金钗溜，
酒恶时拈花蕊嗅，
别殿遥闻箫鼓奏。


      玉楼春

晚妆初了明肌雪，
春殿嫔娥鱼贯列。
凤箫吹断水云闲，
重按霓裳歌遍彻。

临风谁更飘香屑，
醉拍阑干情味切。
归时休放烛花红，
待踏马蹄清夜月。


      更漏子

金雀钗，红粉面，
花里暂时相见。
知我意，感君怜，
此情须问天。

香作穗，蜡成泪，
还似两人心意。
珊枕腻，锦衾寒，
觉来更漏残。

（一题温庭筠作）


        菩萨蛮

花明月黯笼轻雾，今霄好向郎边去！
衩袜步香阶，手提金缕鞋。

画堂南畔见，一向偎人颤。
奴为出来难，教君恣意怜。


          又

蓬莱院闭天台女，画堂昼寝人无语。
抛枕翠云光，绣衣闻异香。

潜来珠锁动，惊觉银屏梦。
脸慢笑盈盈，相看无限情。


          又

铜簧韵脆锵寒竹，新声慢奏移纤玉。
眼色暗相钩，秋波横欲流。

雨云深绣户，来便谐衷素。
宴罢又成空，魂迷春梦中。


       喜迁莺

晓月坠，宿云微，
无语枕边倚。
梦回芳草思依依，
天远雁声稀。

啼莺散，余花乱，
寂寞画堂深院。
片红休扫尽从伊，
留待舞人归。


      长相思

云一〔纟呙〕，玉一梭，
澹澹衫儿薄薄罗，
轻颦双黛螺。

秋风多，雨相和，
帘外芭蕉三两窠，
夜长人奈何！


      一斛珠

晚妆初过，沉檀轻注些儿个。
向人微露丁香颗，
一曲清歌，暂引樱桃破。

罗袖□（“衷”中换邑）残殷色可，
杯深旋被香醪〔氵宛〕。
绣床斜凭娇无那，
烂嚼红茸，笑向檀郎唾。


        子夜歌

寻春须是先春早，看花莫待花枝老。
缥色玉柔擎，醅浮盏面清。

何妨频笑粲，禁苑春归晚。
同醉与闲平，诗随羯鼓成。


      后庭花破子

玉树后庭前，瑶草妆镜前。
去年花不老，今年月又圆。
莫教偏，
和月和花，天教长少年。

（或为冯延巳作）



         渔父

浪花有意千重雪，桃李无言一队春。
一壶酒，一竿纶，世上如侬有几人？


          又

一棹春风一叶舟，一纶茧缕一轻钩。
花满渚，酒满瓯，万顷波中得自由。


      蝶恋花

遥夜亭皋闲信步，
乍过清明，早觉伤春暮。
数点雨声风约住，
朦胧澹月云来去。

桃李依依春黯度，
谁在秋千笑里低低语？
一片芳心千万绪，
人闲没个安排处。

（一题李冠作）


      更漏子

柳丝长，春雨细，
花外漏声迢递。
惊塞雁，起城乌，
画屏金鹧鸪。

香雾薄，透重幕，
惆怅谢家池阁。
红烛背，绣帏垂，
梦长君不知。

（一题温庭筠作）


        柳枝

风情渐老见春羞，
到处芳魂感旧游；
多谢长条似相识，
强垂烟穗拂人头。


     清平乐

别来春半，
触目柔肠断。
砌下落梅如雪乱，
拂了一身还满。

雁来音信无凭，
路遥归梦难成。
离恨恰如春草，
更行更远还生。


       阮郎归

    呈郑王十二弟

东风吹水日衔山，春来长是闲。
落花狼籍酒阑珊，笙歌醉梦间。

佩声悄，晚妆残，凭谁整翠鬟？
留连光景惜朱颜，黄昏独倚阑。


      采桑子

亭前春逐红英尽，舞态徘徊。
细雨霏微，不放双眉时暂开。

绿窗冷静芳音断，香印成灰。
可奈情怀，欲睡朦胧入梦来。


      捣练子令

深院静，小庭空，
断续寒砧断续风。
无奈夜长人不寐，
数声和月到帘栊。


      捣练子

云鬓乱，晚妆残，
带恨眉儿远岫攒。
斜托香腮春笋嫩，
为谁和泪倚阑干？


      三台令

不寐倦长更，披衣出户行。
月寒秋竹冷，风切夜窗声。


      采桑子

辘轳金井梧桐晚，
几树惊秋。昼雨新愁。
百尺虾须在玉钩。

琼窗春断双蛾皴，
回首边头，欲寄鳞游，
九曲寒波不溯流。


      长相思

一重山，两重山，
山远天高烟水寒，
相思枫叶丹。

鞠花开，鞠花残，
塞雁高飞人未还，
一帘风月闲。

（一题邓肃作）


      谢新恩

秦楼不见吹箫女，空余上苑风光。
粉英金蕊自低昂。
东风恼我，才发一襟香。

琼窗□（原缺）梦留残日，当年得恨何长！
碧阑干外映垂杨。
暂时相见，如梦懒思量。


        又

樱花落尽阶前月，象床愁倚薰笼。
远似去年今日，恨还同。

双鬟不整云憔悴，泪沾红抹胸。
何处相思苦？纱窗醉梦中。


        又

庭空客散人归后，画堂半掩珠帘。
林风淅淅夜厌厌。
小楼新月，回首自纤纤。

春光镇在人空老，新愁往恨何穷？
金窗力困起还慵。
一声羌笛，惊起醉怡容。


        又

樱桃落尽春将困，秋千架下归时。
漏暗斜月迟迟，在花枝。

彻晓纱窗下，待来君不知。

（以下缺十二字）


        又

冉冉秋光留不住，满阶红叶暮。
又是过重阳，台榭登临处，茱萸香坠。

紫鞠气，飘庭户，晚烟笼细雨。
雍雍新雁咽寒声，愁恨年年长相似。


          临江仙

樱桃落尽春归去，蝶翻轻粉双飞。
子规啼月小楼西，
玉钩罗幕，惆怅暮烟垂。

别巷寂寥人散后，望残烟草低迷。
炉香闲袅凤凰儿。
空持罗带，回首恨依依。


      破阵子

四十年来家国，三千里地山河。
凤阁龙楼连霄汉，玉树琼枝作烟萝。
几曾识干戈。

一旦归为臣虏，沉腰潘鬓消磨。
最是仓皇辞庙日，教坊犹奏离别歌。
垂泪对宫娥。


       虞美人

风回小院庭芜绿，柳眼春相续。
凭阑半日独无言，
依旧竹声新月似当年。

笙歌未散尊前在，池面冰初解。
烛明香暗画楼深，
满鬓清霜残雪思难任。


        又

春花秋月何时了，往事知多少。
小楼昨夜又东风，
故国不堪回首月明中。

雕栏玉砌应犹在，只是朱颜改。
问君能有几多愁，
恰似一江春水向东流。


        望江南

闲梦远，南国正芳春。
船上管弦江面渌，满城飞絮滚轻尘，
忙杀看花人！


          又

闲梦远，南国正清秋。
千里江山寒色远，芦花深处泊孤舟。
笛在月明楼。


        望江南

多少恨，昨夜梦魂中。
还似旧时游上苑，车如流水马如龙；
花月正春风！


           又

多少泪，断脸复横颐。
心事莫将和泪说，凤笙休向泪时吹；
肠断更无疑！


      乌夜啼

林花谢了春红，
太匆匆，
无奈朝来寒雨晚来风。

胭脂泪，相留醉，
几时重。
自是人生长恨水长东。


        乌夜啼

昨夜风兼雨，帘帏飒飒秋声。
烛残漏断频倚枕。起坐不能平。

世事漫随流水，算来一梦浮生。
醉乡路稳宜频到，此外不堪行。


      相见欢

无言独上西楼，月如钩。
寂寞梧桐深院锁清秋。

剪不断，理还乱，是离愁。
别是一般滋味在心头。


      子夜歌

人生愁恨何能免？销魂独我情何限！
故国梦重归，觉来双泪垂。

高楼谁与上？长记秋晴望。
往事已成空，还如一梦中。


         浪淘沙

往事只堪哀，对景难排。
秋风庭院藓侵阶。
一任珠帘闲不卷，终日谁来？

金剑已沉埋，壮气蒿莱。
晚凉天净月华开。
想得玉楼瑶殿影，空照秦淮！


      浣溪纱

转烛飘蓬一梦归，
欲寻陈迹怅人非，
天教心愿与身违。

待月池台空逝水，
荫花楼阁谩斜晖，
登临不惜更沾衣。


      浪淘沙令

帘外雨潺潺，春意阑珊。
罗衾不耐五更寒。
梦里不知身是客，一晌贪欢。

独自莫凭栏，无限江山，
别时容易见时难。
流水落花春去也，天上人间。

