重刻《安士全书》序
　　淫杀二业，乃一切众生生死根本。最难断者唯淫，最易犯者唯杀。二者之中，淫则稍知自爱者，犹能制而不犯。然欲其意地清净，了无丝毫蒂芥者，唯断惑证真之阿罗汉方能之耳。余则爱染习气，虽有厚薄不同，要皆缠绵固结于心识之中，从劫至劫，莫能解脱。杀则世皆视为固然。以我之强，陵彼之弱。以彼之肉，充我之腹。只顾一时适口，谁信历劫酬偿。《楞严经》云：“以人食羊，羊死为人，人死为羊，如是乃至十生之类，死死生生，互来相啖，恶业俱生，穷未来际。”古德云：“欲得天下无兵劫，除非众生不食肉。”又云：“欲知世间刀兵劫，须听屠门半夜声。”既有其因，必招其果。不思则已，思之大可畏也。
　　安士先生恭禀佛敕，特垂哀愍，因著《欲海回狂》以戒淫，《万善先资》以戒杀。征引事实，详示因果。切企举世之人，同怀乾父坤母、民胞物与之真心，永断伤风乱伦、以强陵弱之恶念。又欲同人诸恶莫作，众善奉行，因将《文昌帝君阴骘文》详加注释。俾日用云为，居心行事，大而治国安民，小而一言一念，咸备法戒，悉存龟鉴。由兹古圣先贤之主敬慎独，正心诚意，不至徒存空谈而已。如上三种，文词理致，莫不冠古超今，翼经辅治。因其以奇才妙悟，取佛祖圣贤之心法，而以雅俗同观之笔墨发挥之故也。虽然，已能戒淫戒杀，诸恶莫作，众善奉行，若不了生脱死，安能保其生生世世不失操持。则恒生善道，广修福慧，不堕恶趣彼此酬偿者，有几人哉？而了生脱死，岂易言乎？唯力修定慧，断惑证真者，方能究竟自由。余则纵令尊为天帝，上而至于非非想天，福寿八万大劫，皆属被善恶业力之所缚著，随善恶业力之所轮转耳。因是特依如来仗佛慈力、带业往生之法，荟萃净土经论要义，辑为一书，名曰《西归直指》。若能一阅是书，谛信不疑，生信发愿，求生西方。无论根机之利钝，罪业之轻重，与夫工夫之浅深，但能信愿真切，持佛名号，无不临命终时，蒙佛慈力，接引往生。既往生已，则超凡入圣，了生脱死，悟自心于当念，证觉道于将来。其义理利益，唯证方知，固非笔舌所能形容也。此系以己信愿，感佛慈悲，感应道交，获斯巨益。较仗自力断惑证真，了生脱死者，其难易奚啻天地悬隔而已！
　　现今外洋各国大战数年。我国始因意见不同，竟成南北相攻。加以数年以来，水、风、旱、潦、地震、土匪、瘟疫等灾，频迭见告。统计中外所伤亡者，不下万万。痛心疾首，惨不忍闻。不慧滥厕僧伦，未证道果。徒存伤世之心，毫无济人之力。有同乡芹浦刘在霄先生者，清介之士也。世德相承，笃信佛法。今夏来山见访，谈及近来中外情景，戚然曰：“有何妙法，能为救护？”余曰：“此是苦果，果必有因。若欲救苦，须令断因，因断则果无从生矣。故经云：菩萨畏因，众生畏果。”遂将《安士全书》示之，企其刊板广传，普令见闻，同登觉岸。先生不胜欢喜，即令其甥赵步云出资七百元，祈余代任刊事。忆昔戊申，曾劝李天桂刊板于蜀，彼即祈余作序。后以因缘不具，事竟未行。今蒙刘公毅然赞成，殆非小缘。窃以袁了凡四训，为改过迁善之嘉言。俞净意一记，为至诚格天之懿行。其发挥事理，操持工夫，最为严厉纯笃，精详曲尽。因附刊于《阴骘文广义》下卷之后。莲池《戒杀放生文》，为灭残忍魔军之慈悲主帅。省庵《不净观》等颂，为灭贪欲魔军之净行猛将。省庵《劝发菩提心文》，为沉沦苦海众生之普度慈航。爰附于三种法门之后。譬如添花锦上，置灯镜旁，光华灿烂，悦人心目。果善读之，则不忠不恕之念，忽尔冰消。自利利他之心，油然云起。从兹步步入胜，渐入渐深，不知不觉，即凡情而成圣智矣。庶可了生脱死，永出轮回，面礼弥陀，亲蒙授记。谨为阅此书者贺曰：久沉业海，忽遇慈航。遵行忠恕，归命觉皇。信真愿切，执谢情亡。感应道交，觐无量光。余详戊申序中，兹不复赘。民国七年岁次戊午六月十九日，古莘释印光谨述。

又序（光绪戊申年印光法师序）
　　大矣哉吾心本具之道，妙矣哉吾心固有之法。寂照不二，真俗圆融。离念离情，不生不灭。谓之为有而不有，不有而有。谓之为空而不空，不空而空。生佛皆由此出，圣凡俱莫能名。类明镜之了无一物，而复胡来汉现。犹太虚之远离诸相，不妨日照云屯。正所谓实际理地，不受一尘。本觉心中，圆具诸法。乃如来所证之无上觉道，亦众生所迷之常住真心。三教圣人，依此心性，各垂教迹，广导群萌。由是尼山抉诚明之奥，作修齐治平之轨。柱史说道德之经，陈长生久视之术。大觉世尊，称法界性，示真如心，演背尘合觉之道，立不生不灭之宗。虽浅深大小不同，世出世间有异。要皆不外即吾心本具之理，以发挥演畅之。普令含识，称性起修，即修显性。消原无之幻妄，复本有之天真。永出迷途，诞登觉岸而后已也。
　　文昌帝君，于宿世中，心敦五常，躬奉三教。自行化他，惟欲止于至善。功高德著，遂得职掌文衡。恐末学无知，昧己永劫常住之性。因作文广训，示“吾一十七世”之言。妙义无尽，谁测渊源。注解纵多，莫窥堂奥。致令上下千古，垂训受训，皆有遗憾，不能释然。安士先生，宿植德本，乘愿再来。博极群书，深入经藏。觉世牖民，引为己任。淑身变俗，用示嘉谟。以奇才妙悟之学识，取灵山、泗水之心法，就帝君随机说法之文，著斯民雅俗同观之注。理本于心，词得其要。征引事实，祛迷云于意地。阐扬义旨，揭慧日于性天。使阅者法法头头，有所仿效。心心念念，有所警惩。直将帝君一片婆心，彻底掀翻，和盘托出。俾千古之上，千古之下，垂训受训，悉皆释然，毫无遗憾。而又悲心无既，慈愿莫穷。欲使斯民推忠恕以笃胞与，息刀兵而享天年，守礼义以叙彝伦，好令德而远美色。因著戒杀之书，曰《万善先资》。戒淫之书，曰《欲海回狂》。良由世人杀业最多，淫业易犯。以故不惮烦劳，谆谆告诫。又以泛修世善，止获人天之福，福尽堕落，苦毒何所底极。乃宗净土经论，采其逗机语言，集为一书，名曰《西归直指》。普使富贵贫贱，老幼男女，或智或愚，若缁若素，同念阿弥陀佛，求生极乐世界。迥出轮回，直登不退，谢妄业所感之苦，享吾心固有之乐。前三种虽明修行世善，而亦具了生死法。后一种虽明了生死法，而亦须修行世善。至于惠吉逆凶，缕析条陈。决疑辨难，理圆词妙。其震聋发聩之情，有更切于拯溺救焚之势。诚可以建天地，质鬼神，羽翼六经，扶持名教。允为善世第一奇书，与寻常善书不可同日而语。不谓之菩萨乘本愿轮，现居士身，说法度生者，吾不信也。
　　不慧少读儒书，罔知孔孟之心传。长学佛乘，未悟如来之性体。迄今年临知命，见等面墙。徒有乐善之心，毫无利人之力。欲将此书刊刻流布，无奈贫无卓锥，兼以懒于募缘，因是多年，未偿所愿。西蜀居士李天桂，夙具灵根，笃修善行。企得无上佛法，朝礼普陀名山，于法雨禅寺，偶然会遇。若非宿缘有在，何以邂逅如斯。乃屈膝问法，询求出要。余因示以力敦伦常，精修净业，自利利他，唯此为要。若能躬行无玷，方可感化同人。倘所行不符所言，乃奉法反以坏法。彼世之德不加修，而善不力迁者，非无修德迁善之资，乃无良师益友以身率之故也。即赠以此书，令详悉披阅。务使己之动作云为，与书之指示训诲，相契相合，无少参差，庶几可耳。彼遂若获至宝，庆幸无已，发愿刊板，用广流通。又祈作序，普告同人。因不揣固陋，略述颠末。其有欲致君泽民，修身齐家，教子孙以希圣贤，悟心性以了生死者，请熟读而力行之，当不以吾言为谬妄也。

又序（光绪七年张守恩重刻序）
　　曩者予未学佛，客有以周安士先生《全书》示予者，予翻阅数篇，即愤形于色，有不欲观之者矣。客惊询曰：“子何为其然也？”予曰：“安士先生所言，与某先生大相龃龉。子以安士先生所言为是，然则某先生所言非欤？”客笑曰：“子气太盛，此岂斗诤法哉？某先生与安士先生，其造诣均非我辈所及。我不敢以蜉蝣撼大树，子乃欲以萤火烧须弥耶？是非姑不具论。今设有人于此，不知有后世，不信有因果，而炽然为恶。又设有人于此，亦知有后世，亦信有因果，而炽然为善。此二人者，孰优孰劣？”予亦笑应之曰：“子何视予之卑也？此而不辨优劣，殆有鼻而不知香臭者欤！”客曰：“然则子亦何惑于安士先生之《全书》也？”予曰：“子虽善辨，然惠迪之吉，从逆之凶；积善之家，必有余庆，积不善之家，必有余殃。若是者吾儒亦言之屡矣，何必广引佛经乎？”客曰：“子殆未之深思也。盖因果报应之理，非合三世则不圆。而三世因果之详，惟佛一人乃能说。故安士先生不避讥嫌，大声疾呼，警寐者而使觉。亦犹某先生著书传后之心也。”予意稍平，因复笑曰：“子姑竟其说，奚复藏头露尾为？”客乃正色而告曰：“某先生所言，世间法也。安士先生所言，世间法而通于出世间法者也。言言血泪，字字金C。其苦口丁宁，诚心教诫，虽贤父兄之训其子弟，殆有过之，无弗及也。《全书》具在，子归而求之，有余师矣。奚必予之喋喋不休耶？”客遂留以授予。予因再拜受而读之，初绎其文辞，继会归其旨趣，忽觉豁然贯通，悲喜交集，如迷途值导师，如重病服良药，如昏衢得宝炬，如苦海遇慈航。不禁喟然而叹曰：“若不获观是书，几于一生虚度矣！”然非善友如曩客者，则予亦终其身，不知有后世、不信有因果而已矣。嗟乎！人身难得，妙法难闻。受苦三途，是谁招报？昔人云：“曾为浪子偏怜客。”因书获观是书之缘起，以告后之读是书者。

