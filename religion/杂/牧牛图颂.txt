牧牛图颂

普明禅师

            未  牧
狰狞头角恣咆哮，奔走溪山路转遥；
一片黑云横谷口，谁知步步犯佳苗。

            初  调
我有芒绳蓦鼻穿，一回奔竞痛加鞭；
从来劣性难调制，犹得山童尽力牵。

            受  制
渐调渐伏息奔驰，渡水穿云步步随；
手把芒绳无少缓，牧童终日自忘疲。

            回  首
日久功深始转头，颠狂心力渐调柔；
山童未肯全相许，犹把芒绳且系留。

            驯  伏
绿杨荫下古溪边，放去收来得自然；
日幕碧云芳草地，牧童归去不须牵。

             无碍
露地安眠意自如，不劳鞭策永无拘；
山童稳坐青松下，一曲升平乐有馀。

             任运
柳岸春波夕照中，淡烟芳草绿茸茸；
饥餐渴饮随时过，石上山童睡正浓。

             相忘
白牛常在白云中，人自无心牛亦同；
月透白云云影白，白云明月任西东。

             独照
牛儿无处牧童闲，一片孤云碧障间；
拍手高歌明月下，归来犹有一重关。

             双泯
人牛不见杳无踪，明月光含万象空；
若问其中端的意，野花芳草自丛丛。

--
