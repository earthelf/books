
佛说阿弥陀经

        香赞

    炉香乍热  法界蒙熏  诸佛海会悉遥闻
    随处结祥云  诚意方殷  诸佛现全身
    南无香云盖菩萨摩诃萨
    南无香云盖菩萨摩诃萨
    南无香云盖菩萨摩诃萨


    莲池海会，弥陀如来，观音势至坐莲台。接引上金阶。大誓弘开。普愿
离尘埃。

    南无莲池海会菩萨摩诃萨
    南无莲池海会菩萨摩诃萨
    南无莲池海会菩萨摩诃萨

    南无莲池海会佛菩萨
    南无莲池海会佛菩萨
    南无莲池海会佛菩萨



        佛说阿弥陀经
                                            姚秦三藏法师鸠摩罗什译

    如是我闻。

    一时佛在舍卫国，祗树给孤独园。

    与大比丘僧，千二百五十人俱，皆是大阿罗汉，众所知识：长老舍利弗
、摩诃目犍连、摩诃迦叶、摩诃迦旃延、摩诃俱希罗、离婆多、周利盘陀伽、
难陀、阿难陀、罗侯罗、乔梵波提、宾头卢颇罗堕、迦留陀夷、摩诃劫宾那、
薄拘罗、阿那楼陀，如是等诸大弟子。并诸菩萨摩诃萨：文殊师利法王子、
阿逸多菩萨、乾陀诃提菩萨、常精进菩萨，与如是等诸大菩萨。

    及释提桓因等，无量诸天大众俱。

    尔时，佛告长老舍利弗：『从是西方，过十万亿佛土有世界名曰极乐，
其土有佛，号阿弥陀，今现在说法。』

    『舍利弗，彼土何故名为极乐？其国众生，无有众苦，但受诸乐，故名
极乐。』

    『又舍利弗。极乐国土，七重栏循，七重罗网，七重行树，皆是四宝，
周匝围绕，是故彼国名为极乐。』

    『又舍利弗。极乐国土，有七宝池，八功德水，充满其中，池底纯以金
沙布地。四边阶道，金银、琉璃、玻璃合成。上有楼阁，亦以金银、琉璃、
玻璃、砗磲、赤珠、玛瑙而严饰之。池中莲花大如车轮，青色、青光、黄色
、黄光、赤色、赤光、白色、白光，微妙香洁。』

    『舍利弗。极乐国土，成就如是功德庄严。』

    『又舍利弗。彼佛国土，常作天乐。黄金为地。昼夜六时，天雨曼陀罗
华。其土众生，常以清旦，各以衣绒盛众妙华，供养他方十万亿佛，即以食
时，还到本国，饭食经行。』

    『舍利弗。极乐国土，成就如是功德庄严。』

    复次舍利弗：『彼国常有种种奇妙杂色之鸟：白鹤、孔雀、鹦鹉、舍利
、迦陵频伽、共命之鸟。是诸众鸟，昼夜六时，出和雅音。其音演畅五根、
五力、七菩提分、八圣道分，如是等法。其土众生，闻是音已，皆悉念佛、
念法、念僧。』

    『舍利弗。汝勿谓此鸟，实是罪报所生，所以者何？彼佛国土，无三恶
道。』

    『舍利弗。其佛国土，尚无三恶道之名，何况有实。是诸众鸟，皆是阿弥
陀佛，欲令法音宣流，变化所作。』

    『舍利弗。彼佛国土，微风吹动诸宝行树，及宝罗网，出微妙音，譬如
百千种乐，同时俱作。闻是音者，自然皆生念佛、念法、念僧之心。』

    『舍利弗。其佛国土，成就如是功德庄严。』

    『舍利弗。于汝意云何？彼佛何故号阿弥陀？』

    『舍利弗。彼佛光明无量，照十方国，无所障碍，是故号为阿弥陀。』

    『又舍利弗。彼佛寿命，及其人民，无量无边阿僧只劫，故名阿弥陀。』

    『舍利弗。阿弥陀成佛已来，于今十劫。』

    『又舍利弗。彼佛有无量无边声闻弟子，皆阿罗汉，非是算数之所能知
。诸菩萨众，亦复如是。』

    『舍利弗。彼佛国土，成就如是功德庄严。』

    『又舍利弗。极乐国土，众生生者，皆是阿裨跋致，其中多有一生补处
，其数甚多，非是算数所能知之，但可以无量无边阿僧只说。』

    『舍利弗。众生闻者，应当发愿，愿生彼国，所以者何？得与如是诸上
善人俱会一处。』

    『舍利弗。不可以少善根福德因缘，得生彼国。』

    『舍利弗。若有善男子善女人，闻说阿弥陀佛，执持名号，若一日、若
二日，若三日，若四日，若五日，若六日，若七日，一心不乱，其人临命终时
，阿弥陀佛，与诸圣众，现在其前。是人终时，心不颠倒，即得往生阿弥陀
佛极乐国土。』

    『舍利弗。我见是利，故说此言。若有众生，闻是说者，应当发愿，生
彼国土。』
                                                              
    『舍利弗。如我今者，赞叹阿弥陀佛，不可思议功德之利。东方亦有阿
(门＋众)裨佛、须弥相佛、大须弥佛、须弥光佛、妙音佛，如是等恒河沙数
诸佛，各于其国，出广长舌相，遍覆三千大千世界，说诚实言：「汝等众生，
当信是称赞不可思议功德一切诸佛所护念经。」』

    『舍利弗。南方世界，有：日月灯佛、名闻光佛、大焰肩佛、须弥灯佛
、无量精进佛，如是等恒河沙数诸佛，各于其国，出广长舌相，遍覆三千大
千世界，说诚实言：「汝等众生，当信是称赞不可思议功德一切诸佛所护念
经。」』

    『舍利弗。西方世界，有：无量寿佛、无量相佛、无量幢佛、大光佛、
大明佛、宝相佛、净光佛，如是等恒河沙数诸佛，各于其国，出广长舌相，
遍覆三千大千世界，说诚实言：「汝等众生，当信是称赞不可思议功德一切
诸佛所护念经。」』

    『舍利弗。北方世界，有：焰肩佛、最胜音佛、难沮佛、日生佛、网明
佛，如是等恒河沙数诸佛，各于其国，出广长舌相，遍覆三千大千世界，说
诚实言：「汝等众生，当信是称赞不可思议功德一切诸佛所护念经。」』

    『舍利弗。下方世界，有：师子佛、名闻佛、名光佛、达摩佛、法幢佛
、持法佛，如是等恒河沙数诸佛，各于其国，出广长舌相，遍覆三千大千世
界，说诚实言：「汝等众生，当信是称赞不可思议功德一切诸佛所护念经。
」』

    『舍利弗。上方世界，有：梵音佛、宿王佛、香上佛、香光佛、大焰肩
佛、杂色宝华严身佛、娑罗树王佛、宝华德佛、见一切义佛、如须弥山佛，
如是等恒河沙数诸佛，各于其国，出广长舌相，遍覆三千大千世界，说诚实
言：「汝等众生，当信是称赞不可思议功德一切诸佛所护念经。」』

    『舍利弗。于汝意云何？何故名为一切诸佛所护念经？』

    『舍利弗。若有善男子、善女人，闻是经受持者，及闻诸佛名者，是诸
善男子、善女人，皆为一切诸佛之所护念，皆得不退转于阿耨多罗三藐三菩
提。是故舍利弗，汝等皆当信受我语，及诸佛所说。』

    『舍利弗。若有人已发愿、今发愿、当发愿，欲生阿弥陀佛国者，是诸
人等，皆得不退转于阿耨多罗三藐三菩提，于彼国土，若已生、若今生、若
当生。是故舍利弗，诸善男子、善女人，若有信者，应当发愿生彼国土。
舍利弗，如我今者，称赞诸佛不可思议功德，彼诸佛等，亦称赞我不可思议
功德，而作是言：「释迦牟尼佛能为甚难悉有之事，能于娑婆国土，五浊恶
世，劫浊、见浊、烦恼浊、众生浊、命浊中，得阿耨多罗三藐三菩提。为诸
众生，说是一切世间难信之法。」』

    『舍利弗。当知我于五浊恶世，行此难事，得阿耨多罗三藐三菩提，为
一切世间说此难信之法，是为甚难。』

    佛说此经已，舍利弗，及诸比丘，一切世间天人阿修罗等，闻佛所说，
欢喜信受，作礼而去。


拔一切业障根本得生净土陀罗尼（即往生咒）（三遍）
  　　
南无阿弥多婆夜，多他伽多夜，多地夜他，阿弥利都婆毗，阿弥利多，悉耽
婆毗，阿弥利多，毗迦兰帝，阿弥利多，毗迦兰多，伽弥腻，伽伽那，枳多
迦利，娑婆诃。


==================================================================

        赞佛偈

    阿弥陀佛金色身      相好光名无等伦
    白毫宛转五须弥      绀目澄清四大海
    光中化佛无数亿      化菩萨众亦无边
    四十八愿度众生      九品咸令登彼岸

    南无阿弥陀佛
    阿弥陀佛            (称念一千或念五百, 绕佛)


        大慈菩萨发愿偈

    十方三世佛  阿弥陀第一  九品度众生  威德无穷极
    我今大皈依  忏悔三业罪  凡有诸福善  至心用回向
    愿同念佛人  感应随时现  临终西方境  分明在目前
    见闻皆精进  同生极乐国  见佛了生死  如佛度一切
    无边烦恼断  无量法门修  誓愿度众生  总愿成佛道

    虚空有尽    我愿无穷
    情与无情    同圆种智

    十方三世一切佛  一切菩萨摩诃萨
    摩诃般若波罗密


        三皈依文

    自皈依佛  当愿众生  体解大道  发无上心
    自皈依法  当愿众生  深入经藏  智慧如海
    自皈依僧  当愿众生  统理大众  一切无碍  和南圣众


        回向偈

    愿生西方净土中
    九品莲华为父母
    华开见佛悟无生
    不退菩萨为伴侣


        阿弥陀佛咒

    □  啊密□恒炮旌曷罗□   


        回向偈

    愿以此功德  装严佛净土
    上报四重恩  下济三涂苦
    若有见闻者  悉发菩提心
    尽此一报身  同生极乐国



 ----------------- 系统难字 ------------------

「阿闪□佛」的「闪」应为: 门中叠三人. 音:ㄔㄨ｀
                                          闪
                                         人人

「阿那楼陀」的「那」应为上「少」下「免」. 音:ㄋㄡ／



       输入者: kftseng@ccnews.nchu.edu.tw (曾国丰)
               三重市 魏世杰
       校对者: gamblers.bbs@bbs.ntu.edu.tw

******************************************************************
【录自： 佛教经典系列】
