佛说四十二章经
                           后汉迦叶摩腾  竺法兰同译

世尊成道已。作是思惟。离欲寂静。是最为胜。住大禅定。降诸魔道。
于鹿野苑中。转四谛法轮。度［忄乔］陈如等五人。而证道果。复有比
丘所说诸疑。求佛进止。世尊教敕。一一开悟。合掌敬诺。而顺尊敕。

佛言。辞亲出家。识心达本。解无为法。名曰沙门。常行二百五十戒。
进止清净。为四真道行。成阿罗汉。阿罗汉者。能飞行变化。旷劫寿命
。住动天地。次为阿那含。阿那含者。寿终灵神。上十九天。证阿罗汉
。次为斯陀含。斯陀含者。一上一还。即得阿罗汉。次为须陀洹。须陀
洹者。七死七生。便证阿罗汉。爱欲断者。如四肢断。不复用之。

佛言。出家沙门者。断欲去爱。识自心源。达佛深理。悟无为法。内无
所得。外无所求。心不系道。亦不结业。无念无作。非修非证。不历诸
位。而自崇最。名之为道。

佛言。剃除须发。而为沙门。受道法者。去世资财。乞求取足。日中一
食。树下一宿。慎勿再矣。使人愚蔽者。爱与欲也。

佛言。众生以十事为善。亦以十事为恶。何等为十。身三。口四。意三。
身三者。杀。盗。淫。
口四者。两舌。恶口。妄言。绮语。
意三者。嫉。恚。疑。
如是十事。不顺圣道。名十恶行。是恶若止。名十善行耳。

佛言。人有众过。而不自悔。顿息其心。罪来赴身。如水归海。渐成深广。
若人有过。自解知非。改恶行善。罪自消灭。如病得汗。渐有痊损耳。

佛言。恶人闻善。故来扰乱者。汝自禁息。当无镇责。彼来恶者。而自恶
之。

佛言。有人闻吾守道。行大仁慈。故致骂佛。佛默不对。骂止。问曰。子
以礼从人。其人不纳。礼归子乎。对曰。归矣。佛言。今子骂我。我今不
纳。子自持祸。归子身矣。犹响应声。影之随形。终无免离。慎勿为恶。

佛言。恶人害贤者。犹仰天而唾。唾不至天。还从己堕。逆风扬尘。尘不
至彼。还坌己身。贤不可毁。祸必灭己。

佛言。博闻爱道。道必难会。守志奉道。其道甚大。

佛言。睹人施道。助之欢善。得福甚大。沙门问曰。此福尽乎。

佛言。譬如一炬之火数百千人。各以炬来分取。熟食除冥。此炬如故。福
亦如之。

佛言。饭恶人百。不如饭一善人。
饭善人千。不如饭一持五戒者。
饭五戒者万。不如饭一须陀洹。
饭百万须陀洹。不如饭一斯陀含。
饭千万斯陀含。不如饭一阿那含。
饭一亿阿那含。不如饭一阿罗汉。
饭十亿阿罗汉。不如饭一辟支佛。
饭百亿辟支佛。不如饭一三世诸佛。
饭千亿三世诸佛。不如饭一无念无住无修无证之者。

佛言。人有二十难。
贫穷布施难。豪贵学道难。弃命必死难。得睹佛经难。
生值佛世难。忍色忍欲难。见好不求难。被辱不镇难。
有劫不临难。触事无心难。广学博究难。除灭我慢难。
不轻未学难。心行平等难。不说是非难。会善知识难。
见性学道难。随化度人难。睹境不动难。善解方便难。

沙门问佛。以何因缘。得知宿命。会其至道。佛言。净心守志。可会至道。
譬如磨镜。垢去明存。断欲无求。当得宿命。

沙门问佛。何者为善。何者最大。佛言。行道守真者善。志与道合者大。

沙门问佛。何者多力。何者最明。佛言。忍辱多力。不怀恶故。兼加安健。
忍者无恶。必为人尊。心垢灭尽。净无瑕秽。是为最明。未有天地。逮于
今日。十方所有。无有不见。无有不闻。得一切智。可谓明矣。

佛言。大怀爱欲。不见道者。譬如澄水。致手搅之。众人共临。无有睹其
影者。人以爱欲交错。心中浊兴。故不见道。汝等沙门。当舍爱欲。爱欲
垢尽。道可见矣。

佛言。夫见道者。譬如持炬。入冥室中。其冥即灭。而明独存。学道见谛。
无明即灭。而明常存矣。

佛言。吾法念无念念。行无行行。言无言言。修无修修。会者近尔。迷者
远乎。言语道断。非物所拘。差之毫厘。失之须臾。

佛言。观天地。念非常。观世界。念非常。观灵觉。即菩提。如是知识。
得道疾矣。

佛言。当今身中四大。各自有名。都无我者。我既都无。其如幻耳。

佛言。人随情欲。求于声名。声名显著。身已故矣。贪世常名。而不学道。
枉功劳形。譬如烧香。虽人闻香。香之烬矣。危身之火。而在其后。

佛言。财色于人。人之不舍。譬如刀刃有蜜。不足一餐之美。小儿舔之。
则有割舌之患。

佛言。人系于妻子舍宅。甚于牢狱。牢狱有散释之期。妻子无远离之念。
情爱于色。岂惮驱驰。虽有虎口之患。心存甘伏。投泥自溺。故曰凡夫。
透得此门。出尘罗汉。

佛言。爱欲莫甚于色。色之为欲。其大无外。赖有一矣。若使二同。普天
之人。无能为道者矣。

佛言。爱欲之人。犹如执炬。逆风而行。必有烧手之患。

天神献玉女于佛。欲坏佛意。佛言革囊众秽。尔来何为。去。吾不用。天
神愈敬。因问道意。佛为解说。即得须陀洹果。

佛言。夫为道者。犹木在水。寻流而行。不触两岸。不为人取。不为鬼神
所遮。不为洄流所住。亦不腐败。吾保此木。决定入海。学道之人。不为
情欲所惑。不为众邪所娆。精进无为。吾保此人。必得道矣。

佛言。慎勿信汝意。汝意不可信。慎勿与色会。色会即祸生。得阿罗汉已。
乃可信汝意。

佛言。慎勿视女色。亦莫共言语。若与语者。正心思念。我为沙门。处于
浊世。当如莲华。不为泥污。想其老者如母。长者如姊。少者如妹。稚者
如子。生度脱心。息灭恶念。

佛言。夫为道者。如被乾草。火来须避。道人见欲。必当远之。

佛言。有人患淫不止。欲自断阴。佛谓之曰。若断其阴。不如断心。心如
功曹。功曹若止。从者都息。邪心不止。断阴何益。佛为说偈。欲生于汝
意。意以思想生。二心各寂静。非色亦非行。佛言。此偈是迦叶佛说。

佛言。人从爱欲生忧。从忧生怖。若离于爱。何忧何怖。

佛言。夫为道者。譬如一人与万人战。挂铠出门。意或怯弱。或半路而退。
或格斗而死。或得胜而还。沙门学道。应当坚持其心。精进勇锐。不畏前
境。破灭众魔。而得道果。

沙门夜诵迦叶佛遗教经。其声悲紧。思悔欲退。佛问之曰。汝昔在家。曾
为何业。对曰。爱弹琴。佛言弦缓如何。对曰。不鸣矣。弦急如何。对曰。
声缓矣。急缓得中如何。对曰。诸音普矣。佛言。沙门学道亦然。心若调
适。道可得矣。于道若暴。暴即身疲。其身若疲。意即生恼。意若生恼。
行即退矣。其行既退。罪必加矣。但清净安乐。道不失矣。

佛言。如人锻铁。去滓成器。器即精好。学道之人。去心垢染。行即清净
矣。

佛言。人离恶道。得为人难。既得为人。去女即男难。既得为男。六根完
具难。六根既具。生中国难。既生中国。值佛世难。既值佛世。遇道者难。
既得遇道。兴信心难。既兴信心。发菩提心难。既发菩提心。无修无证难。

佛言。佛子离吾数千里。忆念吾戒。必得道果。在吾左右。虽常见吾。不
顺吾戒。终不得道。

佛问沙门。人命在几间。对曰。数日间。佛言。子未知道。复问一沙门。
人命在几间对曰。饭食间。佛言。子未知道。复问一沙门。人命在几间对
曰。呼吸间。佛言。善哉。子知道矣。

佛言。学佛道者。佛所言说。皆应信顺。譬如食蜜。中边皆甜。吾经亦尔。

佛言。沙门行道。无如磨牛。身虽行道。心道不行。心道若行。何用行道。

佛言。夫为道者。如牛负重。行深泥中。疲极不敢。左右顾视。出离淤泥。
乃可苏息。沙门当观情欲。甚于淤泥。直心念道。可免苦矣。

佛言。吾视王侯之位。如过隙尘。视金玉之宝。如瓦砾。视纨素之服。如
敝帛。视大千界。如一诃子。视阿耨池水。如涂足油。视方便门。如化宝
聚。视无上乘。如梦金帛。视佛道。如眼前华。视禅定。如须弥柱。视涅
盘。如昼夕寤。视倒正。如六龙舞。视平等。如一真地。视兴化。如四时
木。

诸大比丘。闻佛所说。欢喜奉行。

****************************************************************
【录自：佛教经典系列】
