   
                            ┌─────┐
                            │ 浙东纪略 │　清・徐芳烈
                            └─────┘
    乙丙之交，大清尚未一统，浙东一隅，亦以南北分之，纪实也，使易辨也。
    甲午春，潞藩自淮而南，次武林，请居焉。
    乙酉五月十一日，清兵至金陵，弦光皇帝走，城为之空。
    廿五日，马士英从太后至杭，武林沸腾。
    六月初六日，请潞藩监国。时惟巡抚张秉贞，巡按何纶，巡盐李挺在。闻于
廿七八至苏州乃遣总兵陈洪范往和。
    初七日，朱大典，阮大铖自无湖至。
    初九日，陈盟至，镇东伯方国安，前锋方元科亦领兵至。
    初十日，陈盟朝监国，出语士英曰：“事不可为矣！”午后，总兵郑鸿逵亦
至。鸿逵即请监国入闽，不允；请以宫眷渡江，亦不允，遂出城。时黄道周适在
江干，连章劝监国即位，且责马士英误国卖君之罪。薄暮，陈鸿范遣报城中云：
“北使明日至，且许监国仍令王浙也。”
    十一日，郑鸿逵于江间遇唐藩，遂同黄道周奉以入闽。是日，方国安从余杭
至，捶碎北牌。闻马士英至江干登舟矣，国安迫及拉回，欲同勒兵御北。时杭民
畏北，探潞藩及张秉贞至，相戒言战守事。
    十二日，监国遣官持谕召陈盟入阁，盟具疏辞，遂之剡上。是夕，会稽庠生
王毓蓍（字元趾）感痛激烈，作愤时致命篇。首曰：“群奸误国，庙社沦胥，愤
怀事变，恨不手斩贼臣之头；恸惜时艰，且思生食叛人之肉！养兵十载，大帅惟
识奔逃；积粟千仓，墨吏半肥私橐。”又云：“冠裳世禄之家，营窟以待新朝；
郡邑莅事之长，收图以修降表。迫呼犒迎之费，尽属青衿，供奉大清之牌，遍传
黔首。文非饰过，则曰浊必伸，当效会稽之辱，忍耻苟全。”又云：“长往不
返，驾言东海之逃。”又云：“号呼莫闻，痛哭无路，用殉蛟腹，愧彼鼠心。古
称五死，何俟捐驱赴义之可乐？寿止百年，保无疾病水火之杀人？惟兹清流碧水
之中，正是明伦受命之地，鬼如不厉，为访三闾之踪；魂果有灵，当逐伍胥之怒。
真能雪耻自任，愿激发于光天；倘或同志不孤，敬相招于冥土！”又诗二绝（遣
失）；又遗书上左都御史刘宗周曰：“蓍已得死，所望生早自决，毋为王炎午所
吊！”中夜不语兄弟，不别妻子，命阍沽醪，正襟浮白，劳以余沥，且戒勿从。
持炬出门，贴致命篇于宋唐卫士奇之祠壁，肃衣冠赴水于柳桥。
    十三日北兵大至，巡抚巡盐俱东渡。抵暮，方国安出与战，不利，杭民虑方
淫掠，闭城不容入，且缚箭数捆，悬城以贻北，甚有在城索方氏兵以献者。国安
穷蹙，遂与马士英亦以舟去。兵分水陆结排溯流而上，时或有沉溺。
    萧庠廪生徐芳声，乃弟徐芳烈，同学蔡士京，何之杰等，于前三月十九之变，
会通庠文学恸哭于明伦堂。兹当易姓，拜辞文庙。适儒学教谕潘允济，训导许士
龙，亦挂冠去，为之流涕于一堂，呜咽欲绝，随有不愿仕进，冥鸿高骞者，一百
十三人。
    十五日，北使至越，甯绍分守于颖议晓士民，欲画江守；而人心离涣，力莫
能支，乃解印去，遁迹河曲，此后北使直至温台矣。
    二十六日，山阴儒士潘集（字予翔）年十九，闻王毓蓍死，自署大明义士，
操文哭尊于柳桥，有曰：“自古国运靡常，所赖忠臣骨作山陵；至今壮士何为？
徒令儒生怨经沟渎！念太祖三百年养士之恩，竟同豢豕！思先帝十七载作人之德，
无异饥鹰！”中云：“惟我王子气吞江浪，质烈寒泉。魂游故国，羞为他作嫁衣
裳；声烈前朝，不落第一流人物。立身不二始信秀才如处女，断不更夫；国士无
双，才知名下不虚，今为定论。自兹柳桥石厉，不数司马题辞；泮水澜清，可继
屈原骚赋。潘集闻风起鹊，幸达人先获我心；饮血啼猿，耻今日独为君子。魂其
有灵，下榻俟我！”又杂咏三首中一绝：“放眼拓开生死路，高声喝破是非关。
莫愁前路知音少，止畏当头断气难！”读罢哀恸，夜怀二石与诗文，逾女墙投于
渡东桥下。
    闰六月初五日，原任苏松巡抚山阴祁彪佳（字幼父，号世培），养病里居，
北兵至浙，以书来聘。公处分家政，作绝命词别宗亲曰：“时事至此，论臣子大
义，自应一死。凡较量于缓急轻重者，犹是后念，未免杂于私意耳！若提起本心，
试观今日是谁家天下，尚可浪贪余生？况生死旦暮耳，贪旦暮之生，致名节扫地，
何见之不广也！虽然，一死于十五年之前，一死于十五年之后，皆不失为赵氏忠
臣。予┬∪澹惟知守节而已，前此却聘一书，自愧多此委曲。然虽不敢比踪
信国，亦庶几叠山之后尘矣！临终有暇，再书此数语，且系以一诗，质之有道：
运会轭阳九，君迁国破碎，鼙鼓志江涛，干戈遍海内。我生何不辰？聘书乃迫至！
委赞为人臣，之死谊无二。予家世簪缨，臣节皆罔赘。幸不辱祖宗，岂为儿女计！
含笑入九原，浩然留天地！”欢然饮燕，无异平时。肃衣冠，投于寓园放生池柳
树之阴，夫人子弟不知也。笑容可掬，颜色如生。
    左都御史山阴刘宗周，字启东，号念台。六月十三日，北兵至杭，廿三日，
绝食；廿五日，乘舟入凤林，投西洋港，救不死；遂诣辞先墓，暂息灵峰寺。北
使以书币聘，刘口授答书曰：“大明孤臣某启：国破君亡，为人臣子，惟有一死。
七十余生，业已绝食经旬，正在弥留之际，其敢尚事迁延：遗讥名教取玷将来？
某虽不肖，窃尝奉教于君子矣。若遂与之死，固某之幸也，或加之以斧钺焉而死，
尤某之所甘心也。谨守正以俟。口授荒迷，终言不再，原书不启投还。”自此勺
水不入口，作绝命词曰：“信国不可为，偷生岂能久？止水与叠山，只争死先后，
若云袁奉高，时地皆非偶；得正而毙矣，庶几全所受。”又曰：“子职未伸，君
恩未报，当死而死，殆有余悼！”又曰：“留此旬日死，少存匡济意，决此一朝
死，了我平生事，慷慨与从容，何难亦何易？”遗命下瘗竖牌于墓道南，颜其额
曰：“有明念台先生藏衣冠处，”“□宗周妇□氏合葬之墓，”言讫泫然泪下曰：
“吾生平未尝言及二亲，以伤心之甚（先生为遗腹子，母守贞而终），不忍出诸
口也！”已而曰：“胸中有万斛泪，半洒之二亲，半洒之君王！”绝食久，后子
氵勺泣请曰：“尚有未了事否？”先生曰：“他无所事，孤忠耿耿！”又命氵勺
曰：“汝停我于山，当于三年后葬。”氵勺问之，先生曰：“先帝梓宫尚未落土，”
（示致丧三年之义）门人环侍，叹曰：“学问未成，命赖诸子，尔曹勉强去！”
闰六月初六日，先生命家人扶掖起，幅巾葛袍，肃容端坐，有顷北首卧（示北向
对君之义）。初七日，命取几上笔砚，书“鲁”字。初八，传言投见乡绅归，先
生闻之，太息啮齿者再。戌刻气绝，双眸炯炯，虽殓不瞑。
    闰六月初□日，北勒剃甚严，士民咸恸。山阴倪父征字舜平，侨寓劳家坞，
训蒙卖药自给。兹日夜哭，罄室所有，沽醪割腥，呼里中少年饮食之，鬻二磁缸，
置祖茔左，垦诸少年覆之，少年大嚼而俞允焉。倪从容坐入，请覆缸返，须臾呼
启。诸少年惊问曰：“先生不耐闷耶？”倪曰：“否否，适造次入坐，顿忘语对
前峰耳！”整衣危坐，复命掩覆，少年逾时往扣，微有应声，薄暮呼之，则岑寂
矣。年三十有三。
    浙东汹汹，余姚乡绅原任礼科左给事中熊汝霖，与原任职方司郎中孙嘉绩，
密谋举义，于是宁绍分守于颖亦与之通。汝霖又以定海总兵王之仁心有机权，遗
书相订。于初八日走甬东面请之仁兵，期以十二日会孙嘉绩于定海，约齐举事。
于颍亦复与原任锦衣卫指挥使朱寿宜等谋，预令生员庄则敬等募江船百余艘至西
陵，而绍兴义士郑遵谦亦暗结壮士数百人，将大举。
    初九日，余姚北知县黄元如以筑路致怨，民ㄏ几毙。孙嘉绩不及践约，乃即
设御牌，率士民以斩之，兵遂起，郡城未之知也。
    初十日，山阴安仓儒生周卜年，字定夫，愤摘所佩玉雷圈锤碎，以纸包裹，
外书“宁为玉碎，毋为瓦全。”置府案上，作绝命五歌：一歌有曰：“有君有君
空号呼，昔也洒血升鼎湖！今王出走蒙尘涂，敷天瓦解畴张弧！”二歌有曰：
“有臣有臣谋家肥，处堂燕雀孰知几！冠来贡策贪紫绯，民离师溃成空扉。”三
歌有曰：“有父有父籍钱塘，寒灯暑月穷素缃。王母漂棺海沸洋，寻棺七日奚
卸浆！”四歌有曰：“有母有母矢靡他。坚白节操馨椒荷。哀哀罔极空吟莪，
母节未旌可奈何！”五歌有曰：“我生我生竟成空，恨不学剑弯长弓！神州陆沉
将安穷，徒怀报国忧冲冲！”又云：“罗江水，为清唾，人在水中同天卧。今予
赴海葬鲲鲸，西风度我步前英。”又吊王元趾诗五首，有曰：“鼓笔由来未学戈，
书生壮魄气偏多。”又曰：“京国冠裳嗟扫地，故宫花草痛成墟。”又曰：“汩
罗今不嗟孤偶，为报行吟硕客来。”又曰：“冠裳一死留千古，形落沙沱气不磨！”
临终寄叔父与弟书，谓：“海水滔滔，不必求吾尸。无后一罪，惟贤弟赎之。吾
尽吾心，人虽目我为迂，固甘心也。外数言嘱于汝嫂曰：‘倘有遗孤。则不可不
守；无孤，则不可不死。既无遗孤，又不能死，则不可不嫁。当敬听吾言，勿贻
后累。’”处分毕，蹈海而死。
    十一日，绍兴义士郑遵谦率诸壮士入府署，斩北太守张愫于路，斩山阴北知
县彭万里，自号都统制大将军，令绅衿巨室咸捐助，随撒各路桥梁。
    十二日，于颍坐小艇携短童至萧山。人心思汉，擒北知县陈瀛。
    十三日，北当事命使渡胥江，持安民榜至。于颍在萧，即碎其榜而羁其使焉。
一面巡缉沿江，守截渡口，一面招集兵饷，随有原任副总刘穆募兵五百，原任参
将郑惟翰部扎都司金裕乡兵五百，扎委中军守备许耀祖左营官兵五百，绍兴卫指
挥武经国义兵六百，先后驰至。复以饷薄，推萧庠、徐芳烈、何之杰，数人措饷
召募，随礼挂冠解印及绅衿秉义不出者，尤尊礼训导许士龙，谒聘廪生徐芳声。
又以数百里长江，宜按地分汛为守。即以原募江船分散各兵。刘穆守潭头，窥富
阳；郑维翰、金裕，渡江守沈家埠，扼桥司，捍海宁；许耀祖联舰江中；武经国
列营江岸；原任锦衣卫指挥使朱寿宜，指挥佥事朱兆宪，领自募义兵扼鳖子门；
太仆少卿来方炜，兵部职方司主事来集之，领自募义兵扼七条沙；又以原任都司
朱伯玉等募兵出奇游击。
    宁波原任刑部员外郎钱肃乐，率乡绅士民以起。迎浙镇王之仁于演武场，拜
为大师。之仁即于坛上迫谢三宾使捐万金为首倡，由是原任山西道御史沈宸荃，
原任兵部职方司冯元，亦起于慈，而越中大理寺寺丞章正宸等，俱各纷纷自募
义兵以起。
    十四日，嵊县亦有好义者，偕僧众十余人至嵊城招兵，嵊邑裘尚尽杀之，
与其党自募一旅以起。
    台州鲁藩与台绅陈函辉，南洋协镇吴凯等，亦杀北使大起，征兵措饷，头绪
错杂，穷乡僻壤无不骚动。
    维时方国安欲入据金华，朱大典以兵无纪律拒之；方攻围数日，破破，伤精
锐不克，马士英与乡绅姜应甲力解乃已。
    于颍在萧，闻北兵拽内河船百余于河口，扎木排数十填土，有窥渡意。颍夜
遣死士陈胜等斩筏沉舟，会后风潮大作，北舟碎而木排亦尽飘流泊南岸，各营恣
取，众以为神助。
    十六日戌刻，中天月食既，时军务倥偬，人莫推救，见者伤心。
    自初七以来，日入后，赤气赫然从西而上，冲过天半，如是者旬余，为兵大
起之象，占者以伏尸之兆，流血之征，是也。
    廿一日，台州绅衿士庶共推拥鲁藩监国，以张国维、宋之普、居内阁、陈函
辉为詹事，张文郁为工部侍郎，国维仍管兵部事，乃告归募兵。以柯夏卿为职方
郎中，又于嵊县山中征陈盟者再，盟辞疾不赴，而越中当事闻之，已俱有拥戴迎
立之意矣。
    时江上义旅新集，进取未卜，每念海宁、富阳，系浙东左右两大翼。海宁则
有营官守备郑继武，所官千户朱大纲，同僧顾隐石等合兵拒守，已会阵斩北将王
登钅宣，北兵稍却。富阳尚为北官郎斗金所据，于颍乃遣，副将刘穆等乘夜袭之，
擒其令，因通余杭之道，妥有余杭旧令加兵部职方司主事邱若霾⑵恳ぴ任副将
姚志卓，擒余杭北令以应。时富阳未有守，义士王襄，并贡士缪法信等，率义旅
请行，乃仍檄刘穆渡江渚清风亭，为富阳外援。穆兵甫至，而北骑突来，虽斩获
数十人，而义士如刘肇街伤亡者，亦已十六七矣。此皆廿三日以前事也。
    廿三日以后，定海总兵王之仁统领标兵，同余姚起义乡绅熊汝霖、孙嘉绩等，
各督兵至西兴，镇东伯标下总兵俞玉、方任龙暨监军兵部职方司郎中方端士、工
部虞衡司员外骆万玺、刑部隳纤局魇率芳眺等，各督兵至义桥，江上军声因为
渐振云。惟富阳守缪法信等拥兵抄掠，该邑苦之。于颍恐有变，七月初三日登舟，
初四至渔浦，而富阳失守之报至矣。缪王诸兵，望风奔溃，义士阮维新、生员王
宗茂等，力竭不支，掷以乱石，亦死伤过半。幸颍再至而北不守，富阳仍为南有。
    初六、七后，绍兴起义乡绅章正宸领自募义兵，至嵘椒菏亍Ｄ波起义乡绅
钱肃乐、冯元、沈宸荃等，各统义兵至西兴泛守，绍兴都统制大将军郑遵谦，
亦领兵至长山汛守。又总督浙直水师都察院左佥都御史荆本彻亦统领水师由苏松
赴援，兵渐厚。
    廿五日，越中大老及起义诸君子，具疏敦请鲁藩监国临戎，乃发台州。原任
吏部左侍郎陈盟迎于天台县，见，遂辞不允。
    八月初三日，乃抵越城，遂以分守衙署作行宫焉。
    监国至越，以方氏有重兵，时首遣使召马士英，并召方国安，遂以马士英督
其军。朱大典自陈曾于芜湖受弘光皇帝入阁之谕，乃即命以原衔防守金华。
    时新政殷烦，渚司印纪多缺，以陈盟为礼部尚书，掌其事。人才匮乏，官多
不备，盟为之普言，宜亟擢郡邑山林遗逸，之普不能用。
    遣通政司谷文光，偕御史白抱一犒师江上，谷文光故鲁潘长史，本起优童，
无重望。至西陵，浙镇王之仁侮辱之，不为礼，并责内阁贪污不职，宋之普不自
安。顷之，张国维募义乌八千兵至，乃起阁臣方逢年复入阁，体统渐备。
    月内贝勒不复驻杭，率杭镇陈洪范，降抚张秉贞，拥惠潞二王北去。惟留内
院张存仁，及总兵田荣等相据守。
    时监国正病脾痛，自台舆疾至越，至则卧不可起。此时方国安统领总兵方元
科、马汉等，水陆步骑从严州下，陆续至富阳，且抵江干矣。江上诸军请监国誓
师甚急，不得已以十九日起行，驻西兴王之仁寓所，宋之普辞去。
    廿五日，大会西陵，定沿江防守汛地：方国安营七条沙；马士英驻内江新坝；
王之仁营四兴；张国维驻内地长江；孙嘉绩、熊汝霖，营龙王塘；章正宸、沈宸
荃、钱肃乐等，上下协防；郑遵谦营小纾挥隍Ｗつ诮渔浦；北洋协镇张名振守
三江；南洋协镇吴凯，同副总刘穆，据险策应；国安以其侄方应龙出余杭，方元
科出六和塔，而自率师由江上接应。议既定，加熊汝霖、孙嘉绩，总都督院；章
正宸、沈宸荃，协理寺院；钱肃乐佥都御史；于颍巡抚浙江。又复派饷。在朝不
置户部总饷官，谓以浙东诸郡赋供应诸军，不患不足。金华八县，为张国维、朱
大典两督师分割；方国安食衢严并绍；王之仁原自定海来，食宁；吴凯原自临海
来，食台；诸义旅各食其邑。余者听凭解部，以便区分，温处两府佐之。
    廿六日，祀钱江，监国以病不克赴，命方国安代；至夕，国安又不至。
    廿七日，乃令张国维行礼焉，大宗伯陈盟襄其事。至坛，肩与扛折倒地。国
维腰玉损，冠坏。
    九月初三日，监国还萧，加方国安镇东侯，王之仁武宁伯，并加郑遵谦义兴
伯。
    月初旬内，江上诸藩镇文移往来，突称洪武。乙酉，大宗伯陈盟具疏改正，
奉旨俱允。
    又祀江后，加江神张侯，封号为灵应公。
    时元科破北兵于五云山，遂扎营于六和塔。
    十一日，北兵来冲，方国安顺风扬灰，伤北骑目，斩五六百人，称大捷。北
兵并力攻余杭，方应龙不能支，被获，城陷。北兵复乘夜纵火烧六和塔木城，方
兵却，于是专以舟师往。
    是时，江东兵势尚盛间或渡江进取，然暗于训练，统领不一，议论参差未齐
也。王之仁主守，方国安谩言取省会，熊汝霖忠勇过人，锐甚。不论大小，往往
率其旅以战，必为北所首冲。虽败不悔，亦不挫。其余诸营，战守不一。
    义声四布，三吴来归者先后。时有海宁庠生顾名佐首渡请援，查继绅同弟一
榜查继佐，及海宁所指挥姜国臣等偕来，通平湖贡土马万方，手刃平湖北令朱隆
国，同定远将军陈梧起义于禾事败浮海而东，效秦庭哭，倡西征策，而起义方兴
之陈万良，则多率壮士以梗北兵，北亦患焉。熊汝霖亦以江面仰攻，不如内地做
起，慨然以书币聘，于是万良来。
    先是唐蕃即位于闽，改元隆武，江东起义，监国不相闻问也。于时闽臣刘中
藻奉诏书至，又卢若腾、郭贞一，奉隆武抚按浙江，而温处两府置官据守，取饷
三十余万去。朝中江上，大率与者半，不与者半。与者以为圣子神孙，总为祖宗
疆土。今隆武既正大统，自难改易，若我监国。犹可降心相从，而不与者以为彼
去北远，幸得偷安旦夕，而我猛臣谋将，血战疆场，以守此浙东一块土，似难一
旦拱手而授之。所以诸臣坚拒者，有“凭江数十万众，何难回戈相向？”之语。
不与者为张国维、陈盟、熊汝霖、王之仁等；与者为方国安、于颖、孙嘉绩、姚
志卓等。朝议命使通问，遣科臣曹维才，职方郎柯夏卿往。不用疏奏，止叙家人
叔侄礼。
    十三日，监国归郡，而与者诸公，乃于十月朔日竟开唐诏于府堂，乡绅家祁
鸿孙等复以兵卫，江上诸营亦多奉表归命惟谨。是日陈盟以疾解礼部去。
    月内草木非时而发，花尽开。
    斯时大军云集。自起事以来，浙东蜂涌之将，不可胜纪。人尽招兵，人尽派
饷，甚且抄掠频闻，搜括殆遍。犹取投北者括其财，继则富家大室及农工商贾之
人，靡不推索诛求题官送札之类，种种恶套，转相效尤，日甚一日。愈竟愈巧，
愈出愈奇。而诸营曾无厌足，尝称匮乏。识者知为不终朝之计，而实亦莫之能挽
也。王之仁原食宁饷，因其子王鸣谦防守定关宁，饷多为所留，于时西兴营兵称
匮乏。之仁乃首攻吴孟明、金兰、姜一洪、张六□四家，令各出十万金相助，遂
有以赂钻入他营求庇者，于是派助之议起，而方国安之营加甚焉。更且大小相欺，
强弱相并，如都督佥事裘尚，原以嵊兵食嵊饷，而淮抚田仰从海上来，乃遂分
派一万；而方国安中军定南伯俞玉又欲分十之五以饷兵。开远伯吴凯，原以台兵
食台饷，而总兵李础夺派黄岩，长史谷文光坐派宁静，国舅张国俊坐派天台，而
张总镇及本道标又复坐派临江，并吴凯之兵无仰给。孙嘉绩、熊汝霖，原以姚兵
食姚饷，而靖江伯王鸣谦提兵至姚，欲其尽供王用，不听支取。至于定远将军陈
梧行檄西征，问渡东海，移镇临山，奉旨撤回，终住余姚，杀金吾张岱之子张
钅式，尽取金帛妻妾而有之。总督水师荆本彻奉命西征，不过浙西一步。而权取
宁饷，打粮屠毒蛟水，几无安堵。临数百里地面，则尽为方国安诸营，札取屋庐
作寨房，门壁烧营火。今日卷东，明日卷西，以致室家离散，村落萧条，有难一
二道者矣！然而江上诸师志犹奋锐也，枢辅张国维慨订战期，欲以初八日，始有
连战十日之约，方国安诸藩及张国维兵司上流。
    初八日，熊汝霖与监军寺院陈潜夫合营并进，副将诸卢崇等为先登。
    初九、初十，则总镇史标及游击魏良等为血战，刀枪剑戟，兵刃相加，对射
对杀，应弦而倒者，北日以数十计。
    十二日，镇东监军万端士上岸疾驰，挽强射北，发无不中。晚，孙嘉绩兵罗
应魁深入放火，被获，缚见北院张存仁，不杀，书示数纸，遣还送熊汝霖营。又
令一使持谕帖遗之江干，乃致瓶窑姚志卓者。
    十三日，北兵大至，营兵悉奔，而端士犹与监纪推官何之杰、都司郑大道等，
互射不休，其余孙嘉绩、钱肃乐、沈宸荃、郑遵谦等，皆亲冒矢石，桴鼓率先。
    十四日，钱肃乐前锋钟鼎新等用火击死北穿绯衣者一人，副将吕宗忠等直抵
北营，伤北数千，又游击俞国荣等直抵张湾，获器械，沈宸荃标下都督、佥事姜
克复等，过张家嘴敕塘一带，兵甲向用红，是日恐北备，尽翻变白。先令数十诱
北白标十余骑来，前锋将鸟嘴杀之，即有六七百骑张两翼夹冲，诸下用火多击死。
收营复有三骑马上射。先锋沈国忠、沈明俊，赤身跳岸，亦用铳击死。
    熊汝霖、总镇史标等渡江埋伏戈弩，北三十骑来游击，魏良等杀死。北怒，
即统数百冲阵，至伏所戈弩齐发，先倒旗纛将一员，随毙北数十。暮复益□百余
骑至，汝霖侄熊茂芳张弓射马，又倒北三□；丁黄奇又倒□一；史标开大炮，应
声连倒数十炮手；龚遂亦发炮冲北一路。自初八以来，诸师无日不战，亦无不胜。
    十五日，北以上游缓，北骑独多于此日，不意上游毙北，亦独多于此日。是
役也，诸师之气鼓壮，实为诸义旅江干以来战功等一，不及十五日而止。
    若夫浙西之师，初十日于四通桥相冲杀，至塘栖北，复有杀伤将士，获陈万
良妾。
    十六日又来，万良登岸夹击北军，被矢炮落水，死伤甚多。其家眷，幸熊汝
霖拨副将徐明发等至，力敌北船而免。
    十九日，熊标总镇徐龙达以兵三百会。
    二十日，杀临平□务官。日午，扎北陆，追烧粮艘，并擒坐船官杨清。北援
至，监军佥事鲁美达同旗鼓蔡镇祥，迎战截杀。
    廿二日，扎五抗。北嘉湖道佟率众千余来，徐龙达拥舟师相对敌，陈万良据
高桥用炮石，徐明发取乾草发火器。至午，杀北军百余，焚座船二，夺小船二十
余，大炮四，铁甲三，弓三十一，刀枪一百四十件。
    廿三日，扎新市。
    廿四日，进双林。
    廿五日，至吴江，□有斩获。
    廿七、廿八，自五杭退临平。
    廿九，至大开河，北正截击，而熊标接渡之舟至，乃济江。说者以官义之师
列长江数十百里，九头八目，勿克如指臂之一呼群动也。奈何？莫若效汉高祖用
韩淮阴故事，乃克有济。
    十一月□□日，筑坛于冠山绝顶，拜方国安为大将，总统诸营，令辅臣张国
维代监国推毂。是日，旌旗蔽空，车马如织，北望亦惊。顷之，进方国安荆国公，
王之仁武宁侯，江干诸将与扈从诸臣，前后封伯者，三十余人，挂将军印者，一
百五十余员。行间骄悍之夫，躐取而上，府衔镇体，肩舆黄盖，相望于道，而文
士进身者亦便欲速化为部曹台省；甚有鄙薄县令郡守，谓不足为。名器滥觞，至
此已极！而又官义相仇，文武异志，如武宁侯王之仁，心本忠贞而迹多可议，西
陵纳妾，获问遣归，勒榜追饷，而量敌讳战，人每疑之，以致于颍，孙嘉绩、钱
肃乐等，喷有烦言。之仁愤甚。一日，会马士英于潭头，于颍适至，之仁拔剑而
起，颍几不免，幸士英以身覆乃已，由是揭参诸臣不已。孙钱不安，欲以兵归吴
凯，而协理台中，沈宸荃、陈潜夫，与监军参议方端士，见同事欲散之。且额饷
无凭，欲以兵归总督义师之熊汝霖，而亦起退听意。朝廷为之慰勉乃止。其余如
总镇刘世□与标枢争寓于长河，王捷殴御史刘明孝于官街，而方标定南伯旗鼓辱
巡盐御史李长祚于营上，率以为常。
    自拜将后，大小十余战，无败亦无胜。
    十二月，朔北伏内墩，张国维发总兵赵天祥、张世风，与熊标同进，上下深
入，北莫敢冲，亦莫敢尾。独监军方端士与北值，裹疮酣战，斩馘擒骝而归。
    众议以为北何尝不顾虑，特我不能一乃心力，所以一处进战，一处退休。此
皆由于大将期会不信，调度不灵，故缓急有不相应之势耳。
    十五日，监国复至萧，乃议分门夺入。定期以二十四日丑时，官义齐会，水
陆竞进，以王□俊奉命为督阵使，遍历诸营上流五云一带，如正阳钱塘等门，则
方国安、张维所分也；下流姜家嘴一带，如太平艮山等门，则王之仁、熊汝霖、
陈潜夫等所分也；再下则章正宸、孙嘉绩、钱肃乐、沈宸荃、万端士助之；最下
则吴凯、郑遵谦等复助之。是日，北亦大费区画，议背城一战以决胜负。孰意大
帅无筹，惟知督促而前，深入陷中。北佯败，引方兵径进，北乃以一枝从万松岭
截其军前之精锐，不得出，后无救援。而纷纷败走之徒，且扬帆直归本营，二三
千选锋，尚可策应而为转胜之兵者，乃竟置之不题一字。方国安惟知痛哭，一筹
莫展，而诸下亦莫肯为数千人出一议者。惟是威远伯方元科兵最号雄武，而又泥
于术士之言，始终按兵不出一旅，方且以幸全为得计。虽下流熊汝霖等冒矢石，
躬亲督战，北亦狼顾胁息。然而胜者自胜，负者自负，于斩将搴旗终莫效也。南
兵杀伤更多，江上军声为之大阻。自此以后，遂不复频言陆战矣。是时淮抚田仰
带兵数千从海上来，遂命入阁。
    丙戌元旦，江上王之仁同诸臣先期奉表劝进，监国哀思孝陵，惨动颜色，涕
Д不允。改元颁历，称“监国鲁元年”，江上诸藩镇次第来朝。
    初六日，监国乃归越。
    初三日，连日复渡，扬帆而进，北以飞炮御之，每半渡，噪而返，若游行者
然，间或有歼，亦无几也。时□游急，方国安移镇焉。嫠饷缺，张国维暂归矣。
其余义旅无船、无饷者，或归瓜沥，或住民房，或扎内地，虽各营俱有留守，而
真正任事者，惟西陵王之仁，龙王塘，熊汝霖，及小缰Ｗ袂耳。
    又渐直总督水师荆本彻与肃靖伯黄斌卿手书塘报云：北以千艘将浮海来，命
议东守乃移孙嘉绩于临山，移于颍于三江，移钱肃乐于沥海，移沈宸荃于观海，
西兴小缫淮，益孤弱。又闻北掘河自赛公塘至江口，为移船出江计，又遍搜废
铁，多铸铳弹，实有东渡心。熊汝霖乃乞海上总兵张鹏翼，及熊和二将之在余姚
者，令以舟师来听调发，又复令人西渡，觅将才余五化。
    二十七日，熊总镇史标，同台中陈潜夫、副总裘尚，及方国安所拨总兵方
任龙等，移炮登岸对击，舟中大炮继之，毙北数十人。后方船阁浅，几为北及，
赖监纪潘澄等炮矢发，北乃去。盖北之长技在骑，而南所恃者舟楫，惟虑水退船
胶耳。陆战数为骑所冲，实不能驻脚，辄复奔而口乱且溺，水战惟恃铳炮。然江
面夷旷，荡漾波心，北已凭高望，纤析毕见，南樯帆动北已持满待矣。况复有胶
舟之患，故或者谓形见势屈，非计之得。若但长此相持，诚恐变出意外雌雄无久
不决之理也。所以熊汝霖诸人，谓宜以江上为正，缓其重兵，而别出奇以挠之，
非浙西诸路之兵不可。况起义以来，愿内应者多，而受朝庭之爵秩者亦不少。吴
江吴易则受浙直总督矣，朱大定则受监军矣，钱重则受监军兵备，海宁查继佐则
受兵部主事，而其兄查继绅则受监军兵部矣。其余如张贲孙之受兵部，及平湖马
万方之受兵部司务者，不可胜道。由是长兴则有总兵金国雄，德清则有总兵庞培
元，太湖则有总兵沈泮，双林则有总兵陈恭贤，乌镇则有副总杨维明，而海宁所
指挥姜国臣，联络旧辖官丁，暗结都司姚钦明，与指挥满维城。又董延贞集船百
号，托以贩盐专待策应，而德清监纪孙，及海盐参将朱民悦，结运澉乍两浦并
盐邑中后二营，瞻望王师，有如云霓。
    二月中，熊汝霖令总兵张行龙、朱世昌，皆亲历各营运给之，而以陈万良为
首领，晋平吴伯，锡以敕印，赐以蟒玉。佥都御史吴易以蜜书潜订期纳崇德；原
任礼部主事曹广全□南来，知长兴、宜兴，密报恢复吴江、嘉善，近复底平：皆
援剿浙直副总沈镇徐桐生佐吴易受朱大定指纵之所为也。又广德瑞昌王亦率敢死
壮士以待，人心思汉，引领西征，以日为岁。熊汝霖意专志决，大声疾呼：欲由
宁盐直捣嘉湖截北粮遣；而又虑嘉禾为苏松往来之冲，虽取未必能守。而湖州接
连太湖，长兴吴江义师屯聚，王师一至，如响斯应，实为歼北第一要著，踞北肩
背，计无出此。然必得劲旅三千，半月粮饷，发付万良，以凭调用，庶机会可乘。
而当事懵懵，了无筹算惟日以江干打仗自愚，不足以慰思汉之人心。熊汝霖又兵
不满千，无可抽拔，而饷又减口，以络陈潜夫之兵，不能那借，虽日与各营商之，
亦□若充耳也。
    朝议开科，兴文教，饰太平故事，改提学道为提学御史，于二十九日令诸郡
县大试生童，是日，武宁标取萧山明伦堂钟去，以备中军用。
    三月朔，西兴营王之仁邀荆国公过饮。未午，有数艇从上流下，之仁以为国
安舟，自往迎之。及前，乃北艇。仓皇问，已有从水泅来，扳舷欲亡者。其小童
忙以酒瓮撞其头，泅者堕水死。急命发炮，持火者颤不能举。之仁手刃其人，自
引火发之，碎一舟，余艇竞绕而前，势甚棘。之仁舟高大，操舟者乃力迥柁转，
尽犁翻其船，溺入水，生得数人，以捷闻，北自是不敢轻渡，而之仁之疑亦尽释。
盖自去秋来谤毁满路，惟熊汝霖深信不疑，至是以孤舟力敌，而之仁心事始如云
如日矣！江干诸旅莫不称快。
    是日，闽中遣使臣陆清源赍三万饷犒师，江干诸师皆有分额，独遗王之仁及
马士英，以之仁前有降北嫌，而马士英则以权臣误国也。故隆武于登极诏后备录
士英恶罪，置诸不赦，马士英深衔恨之。时适统师在江，乃以是事激嗾之仁，之
仁怒，遂抢劫其舟，以煽惑诸军为辞，置清源于水舱，久之竟灭其尸，莫有问者。
    先是九月初，北破徽州，起义乡绅金声被获于绩溪，至是闽阁部黄道周以兵
来援，至开化，北掩至，遂袭之去。由是窥衢严甚亟，时守衢者，永丰伯张鹏翼，
弟张继荣御之，战殁，中军沈桂甲骂北，穿舌而死。守严者，总兵顾应勋等兵单
且冲，咸告急。荆国乃令威远伯方元科率总兵马汉等往援，力战却之，遂底定。
    月中，署余姚令职方司主事王正中集兵千余，渡海而西，抵乍浦。北射城头
兵，踉跄损失而归。会稽令查嗣馨不畏强御，有方兵打粮被获，命民集柴以火烧
之。萧山令贾尔寿牧民御众有长才。时兵集江干，萧特苦；尔寿抚循若更生，诸
藩镇亦弗憾。既加兵部职方，方端士又荐□各营军。定海令朱懋华抚兵戢民，调
御得术，熊汝霖荐加兵部职方司。
    月终，仍复议西征，陈万良新募千人往，以山、会，上虞折差银三千两抵作
西征费。先遣监军佥事胡景仁密备船只，至无一舟，以致监纪推官严土杰，副将
来时桂，分头陆进。前标冲散，至落瓜桥。陈万良躬冒矢石，斩北焚粮，逼德清
城。兵破，德清助义民兵先溃，总兵徐龙达死焉。
    四月初六日，东归。
    浙西总督吴易兵至海盐杀北令。北院张存仁亲至湖州，檄四府会剿。浙西义
旅，多被冲散。熊汝霖闻之心胆裂，乃仍多方鼓励，开远伯吴凯身任浙西监军，
陈潜夫、方端士欲与副将沈维贤由江迳渡，宣义将军裘尚愿分奇兵五百，令副
将谢国祯从间道往。定远将军陈梧带兵千余，间渡临山，永丰伯张鹏翼亦听调集。
而廷议游移，分头错乱。吴凯奉旨留守温台，张鹏翼奉旨赴援严陵，陈梧不奉纶
音毒害地方，余（灵皋按：原本作“被”今依文意改正）姚令以民忿见杀，裘尚
旋尔因循，陈方两监军亦各思星散。讫无定裁，似少专决。
    武宁侯王之仁再疏荐陈盟入阁。命下，盟再三辞。且言诸藩镇虐民之害，兼
列朝廷门户之非，意欲尽捐夙习，然亦不能行也。
    十六日，定海总兵张国柱部曲之慈溪、余姚，打粮，为后海百姓杀伤甚众，
兵焚民居而去。国柱本高杰标将，浮海来，为定关帅王鸣谦留置麾下。其实跋扈
骄悍，王不能驭，亦殊苦焉。时总督浙直水师荆本彻亦扰害地方，为肃靖伯黄斌
卿所杀。又阁部田仰，及义兴伯郑遵谦，因夺寓争哄于殿。太监客凤仪兵助田仰，
欲手刃遵谦于殿上。甚至矢炮相加，杀及平民，震惊天阙，人甚骇之。
    五月初，进王之仁兴国公。
    建言者谓西征奉命久，升爵多，诸将迁延误事，宜罪伏钺以示警，庶可督促
起行。然刍粮未备。舟车未集，兵帅未选，训练未行，徒冥冥举事，以资谈讥。
陈盟入阁，亦主西征乃定议分水、陆二路，以肃靖伯黄斌卿，总兵张名振，从海
上入黄浦，取苏松与太湖合；以平湖马万方监其军，以督师阁部张国维率平原伯
姚志卓、张名宿等，从安吉、孝丰，出湖州、广德，与瑞昌藩合。以方瑞士果敢
有为，加佥都御史，抚治浙西，加兵部职方司主事，监其军，内廷一人主其事，
一人主饷，渐有端绪，而警报至矣。北前取沙船，自内河开坝通江，尽数出渡，
□声甚亟；其地正对小纭Ｊ备饔皆饥，而义兴尤甚。其饷已经定南伯俞玉分取，
至是竟有毙者方议调吴凯兵防守，而已无及。前北抚萧启元初至武林，便欲必渡，
为沉舟破釜计，云：“能渡则渡，不能渡则散！”其窥渡之意甚决。又加北来新
兵尽至，帐幔弥空，遍营六合塔上下，一望数十里尽白。乃移炮聚一处，对条沙
轰雷震天，声势甚盛，上下并急。
    二十一日，金火战于昴度，又相犯太阴。
    二十六日，太白经天，连四五日。
    是时，亢旱久不雨，江潮不至，上流涸，北犯富阳。北峰山守将潘茂斌等败
走，涉水而东。先是乡民导北渡江，云浅可涉，北犹豫未敢行。至我兵涉者仅及
马腹，遂以数百尾渡。从碛溪过江，行十里许，至柴沟营焉。此二十七日事也。
    江上方国安兵将皆有家家于船。二十八日闻报，国安传令二更并船三更起火。
亦愤将士不尽力打仗，皆由系恋家眷，浪言尽杀营头妇女稚子遂散各营将士。诸
营亦不顾命，争挽船入坝哗甚。威远伯方元科以兵不宜散。又连杀二三人，但荆
命已出，不可复止，亦遂遣之。潭头七条沙一带，营头尽散。
    二十九日，越城闻报，时江上诸营俱未动，北渡者少，似可并力御止。陈盟
犹劝监国作亲征六诏，飞递江干，不意申刻方国安家眷已漫塞越城内外，而江上
诸营亦无固志矣。城中于方兵至，知北兵已渡江，争欲去之山间，方兵不容出。
    三十日，提学御史庄恒犹覆试诸童。卯刻，监国发宫眷。国安至，犹云守绍。
顷之，并监国亦行矣。是日之暮，北兵始至河桥。
    先是二十七日，吴凯自台州至，遇变，遂走诸暨，后死焉。
    萧山株墅翁逊，字太生，向与陈潜夫、熊汝霖共事。至是闻碛溪渡，方氏先
溃，江上军无固志，翁扼腕甚。白陈请再视江浒，沿江上下，疾走数百里，壁垒
皆空，远谓陈曰：“国尚可为乎，南北沦陷，不意又及江东也！皇皇欲何之？我
将以钱塘江潮荡我郁愤也！请先辞去！”遂跃入大江死。
    六月初一夜，北兵追方国安于蒿坝，方元科殿，之小江，杀北数人，暂停不
前。
    初二日，诸暨庠生湄池傅日炯，字中黄，走门人何綦炳斋头晏诀，悲歌浩叹，
作绝命词曰：“国耻未伸，母命如线。势不可为，发肤将献！畜固难存，剃亦羞
见！赍志已濡，死不当殓！”其母钱氏知炯之殉难也，特来戒其酒，恐人以炯为
酒误也。炯受教，送母归。冠孝巾，服麻衣，往宗祠别祖父，又归别其母。母躬
具酒肴，命幼孙持浆满觞而三酌之，庆慰备至。至末觞，则跪而勿饮。母诘之，
则曰：“子乐母戚，是弗忍饮！”母曰：“儿饮！予勿戚也！”遂饮之。炯更涤
觞酌献母曰：“惟愿我母无楚于家！”母复笑饮之。母子劝饮半日。炯乃扶母上
坐，四拜永诀而出。炯回顾母，母亦顾炯。母又即命曰：“儿勿顾！”于是竟往
江浒。忽忆江中有石名曰“侣奘”其形挺直，其平如削，又高歌曰：“世污浊
兮湄江清，人善时兮罗石古！惟伊人兮客何方？逍遥此兮石上旅！”吟毕，投入
江中而死。次晨，乃果于侣奘上获尸以归。
    诸暨湄池儒士傅商霖闻中黄死，吊以四诗，其四曰：“我门忠孝代多人，清
史鸿标蜡烛名。今得吾昆相继美，湄江湄水古今清！”又明志诗未有曰：“但顾
谱书明末子，不欲吾孙说国初！”又歌曰：“人类尽，三纲绝！世尽甘，予心裂！
幸父葬，母已穴！妻虽有，固可撇！子即幼，亦难说！正衣冠，笑而诀！”又愤
歌曰：“忆昔高皇我太祖，扫除之功驾汤武！礼乐文章冠百王，纪纲法度优千古。
贻厥嘉谋淑后贤，代有明王继九五。念我先皇十七年，何时暂解茹荼苦！由藩入
践不逾时，逆鲜谑淄灵斧。亲秉文衡擢俊贤，免税蠲租施利溥。夫何贼寇日交
讧，杳无南□与山甫！恨杀八股腐头巾，彼此相蒙成地府！幽暗昏昏扃莫开，贿
胳相通拥子母。事君不念地天恩，苛虐小民实如虎！贪儿十万启边关，卖国通天
罪难数！呜呼臣已不成臣，闯贼缘何不跋扈！一朝窃发逼神京！果尔诸臣咸拜俯！
若无先帝社稷殉，哭杀明朝一代谱！”中云：“南都建主鲜若明，又值权奸肆簧
鼓。耽财嬖色复沉湎，日夜君臣只歌舞！贸官鬻爵不资偕，卖菜佣儿亦膺□！戴
天不共置罔闻，政事纷纷日旁午。”又云：“潞藩一叶仅线线，修斋诵经何其□？
冠绅尽是楚猿猴，武弁原来奴仆伙！江东虽小亦可兴，生养教训鲜越佐。拥兵朝
夕惟虐民，谁思尽忠报皇祖！致使神州尽陆沉，那讨一块干净土！”后云：“然
而大厦既云倾，一木难为柱与础！况我书生甚藐焉，作辞敢仿离骚楚！惟尝清夜
自思维，幼曾遂过邹与鲁。兴王后史采民谣，或者不尽废狂瞽！”既作歌，不食
而死。
    初四日，北兵至暨阳。
    马士英携家眷匿嵊县大岩山中，居数日，入四明山之金钟寺剃发，北至出降。
北尽杀其兵于林中，令骑一驴之台州招降方国安。国安已渡黄岩，与北隔江。北
白标先至，方元科欲尽杀将士妻妾，决死一战。国安犹豫不忍，北兵抄出后路。
马士英适至，为先容，诸军一夕圆帽成，发尽落，头尽白，人尽清矣！方国安出，
方元科等亦降。
    鲁监国浮海依肃靖伯黄斌卿，江上熊汝霖、郑遵谦、钱肃乐、冯元飚、沈宸
荃，及平湖马万方，并张肯堂、朱永佑、吴钟峦等，相继共依焉。阮大钺早与北
通，北以内院处之，至是竟出。
    兵部尚书余煌，字公逊，号武贞。先乙酉六月，北檄诸绅朝见，余独不往，
书数语曰：“膝不可屈，发不可披，飘然乘风，孤竹之遗！”复遗命不择美木，
以先帝后不即梓宫两尊人皆杉慧耳。殓以时服，祭以小腥，不作空王事，不祀
乡贤，不刻文集，不求志铭，不从形家言，石碣上止书“明高士余武贞墓。”至
是初四日到渡东桥，命仆以绳系身，曰：“俟气绝，即移尸在岸。”仆收绳急，
余不死。喘息少定，开眼叹曰：“忠臣难做！”复跳入桥下，乃死。
    山阴朱玮，字鸿儒，年二十四。兵溃，从父祖壁兵梅里尖墓所，辄正壁坐泣，
间语曰：“人畏兵，我不畏也。”家人疑而防之。初四日，故称剃于招提，还舍，
整衣冠，书篷，逸去。其家索之，林舍俱无，走野扣灌夫，灌夫曰：“顷见少年
望墓再拜，直往河上。”迹之乌有，父号于塘曰：“明将{徒}家于项里，宁守
魄以罹祸，抑弃骨以远难！”三号涌而出，角巾僵立，有似生焉。
    山阴文学范史直，字域之，原名于晋，负石投江。初五日，监军御史陈潜夫
字元倩，旧讳朱明，兵溃，归寓小幔作绝命诗曰：“万里关河群马奔，三朝宫
阙夕阳昏。清风血泪苌弘碧，明月声哀杜宇魂！白水无边流姓氏，黄泉耐可度寒
暄。一忠双烈传千古，独有乾坤正气存。”同妻妾孟氏赏月于村之孟家桥，两夫
人先联臂而入于河，然后先生从焉。观者数千人，先生犹与两岸人拱揖而别。
    御史何弘仁血诗题壁曰：“有心扶日月，无计巩河山。化作啼鹃去，千秋血
泪潜！”殉难于旅邸。
    御史沈履祥督饷台州，北兵至，送监国入海。同总兵张廷绶、李唐禧，入山。
当事询知，逼剃不从，诗四首矢受刃死；张李亦不剃，同时殉焉。
    兵部职方司主事沥海所高岱，号白浦，次子绍兴庠生高朗字子亮，同欲殉难。
朗肃衣冠泣拜曰：“儿不能待，当先期以俟，”白浦瞠目送之曰：“尔能先我！
尔能先我！”朗命仆驾一小叶之海口，翻跃入涛，仆力援不能解。因啮其臂，痛
甚乃放。岸帻浮去丈许，复跃以手捞，整帻而没。白浦捞尸殡讫，遂绝粒，犹饮
汤水。至七月，闻朗生遗腹子，甚喜，欣然命取酒三杯饮之。自后虽汤水亦不入
口，饿而死。
    礼、兵二部尚书詹事台州临海陈函辉，字木叔，别号椒道人。生时，太封翁
梦杨椒山先生降临，故字号从之，号“小寒子”。乙酉六月，举义台州。丙午五
月，事坏，入台之云峰山。其峒吭有碧潭，愿为止水，感而作诗曰：“骚经何必
读灵均？山鬼空潭啸旧臣！落日湖边芳草冷，城东樵者是前身！”又曰：“眼见
两都轻一掷，孤鸿何处觅安巢？”初九日，作自祭文：
    “为乙酉六月以文自祭也。其时祭之而不克死投水者一，投环者再，逮赴槛
车者数数矣。遇监国立，遂破家起义，同志者共十五人，赖高皇帝之灵，佑我哲
王，誓师于越，张、王、熊、吴，诸文武相与夹辅帝室，如支覆屋，仅及一年。
天不祚明，闵凶复告，播迁出走。予依依内殿，主上命从小路前发，急走还寓，
见诸仆已携幞被出，驰至五云门。目睹陈谢二相公皆被截回，遂转至稽山门。士
女流离，逃兵载道，干戈刺体，即自间道过上若，穿岩岭，下潘墩，抵天台之远
村，道经寒山古寺，于洞侧遇一老衲，谓“居士识本来面目乎？生死，释子看得
轻；忠孝，儒门看重。尔二事皆了了，亦可以掉臂竟行矣！”予拜受其言。起而
忽不见，恍然说素心合。复从何彻龙潭，于小海门问渡。黎明，抵台西郭门外，
而各营焚劫，城门尽闭，咫尺不能谒天颜。哭而入山，因得至云峰读书故处，此
予缘也，亦予命也。山上有池，可以殉国，人恨不得其死耳。为本朝死，为故君
死，为寸丹死，为见危授命死，夫子曰：‘守死善道，’然则此日之从容就义，
体受全归，亦孰有善死如予者乎！空山无棺，白茅可束也；空山无人，山鬼可招
也；空山无葬祭，麦饭可供也。予自甲寅读书此山，与湛明大师相往还三十年。
今湛明以四月先逝，塔于是峰之腰；予以六月殉亡，埋于是峰之脊。亦如远公、
渊明、了元、东坡可以相视无愧。客冬出使温处，读先正尊乡录：宋之亡也，吾
台死难六人。以王琥为最，而不仕者至数百人。靖难之变，王叔英、卢元质，诸
君子称八忠而方先生以十族湛夷，此古今第一烈性男子。每尝拜其祠下，阴风飒
飒，今亦可以追随而无憾于心矣。顾所愿慕者彼樵夫也，夫不知其姓氏，瘗骨东
湖。予自誓孤肝，流尸峰沼，魄沉于渊，魂升于天，意犹恋此名山。自兹以往，
一坏之遗骸在丹碧，尚诩乎本朝。迨夫天下既平，悯忠不少，后之好义君子为予
筑土岭上，肖像高山，庙貌长存，僧伽共护，则羊公有言：吾死后魂魄犹应登此
山也！况乎埋骨栖身于古佛山灵之侧者乎！吾作此文时以代祭也倘恍写成，不暇
增饰一言，点染一字，但知写我平生一片心。世缘已断，爱河已离，亦无依恋亦
无墨碍，亦无恐怖悔吝。此一潭水，明月在天，世世生生，长伴禅林钟磬声，后
之诸友与两儿来哭时，可以此文写一通焚之墓前，再以一通质之天下有心者！”
    夜即宿湛明禅师房内。漏下五，作六言绝命词十章。序云：“乱离无诗韵，
皆信笔口占将死才尽，亦聊以告天下诸同志云：一曰：‘生为大明之臣，死为大
明之鬼，笑指白云深处，萧然一无所累！’二曰：‘子房始终为韩，木叔死生为
鲁，赤松千古成名，黄蘖寸心独苦！’三曰：‘父母恩不能报，妻儿面不能亲，
落日樵夫湖上，应怜故国孤臣！’四曰：‘臣年五十有七，回头万事已毕，徒惭
赤手擎天，惟见白虹贯日。’（前有白气直冲肩舆）五曰：‘去夏六月廿七，今
岁六月初八，但严心内春秋，莫问人间花甲！’其六阙。七曰：‘斩尽一生情种，
独留性地灵光。古衲共参文佛，麻衣泣拜高皇。’八曰：‘手著遗文千卷，尚存
副在名山。正学焚书亦出，所南心史难删！’九曰：‘慧业降生文人，此去不留
只字。惟将子孝臣忠，贻与世间同志。’十曰：‘今日为方正学，前身是寒山子。
徒死尚多抱惭，请与同人证此！’”又别亲友诗：“故国千行泪，孤臣一片心。”
诸僧索遗言，走笔留八十句，中有：“叔世君臣薄，其道变为市。麻衣不草诏，
所争惟一是。东湖樵夫亭，芳名佩兰芷，头白谁百龄？汗青自十纪。”
    又作《小寒山子云山埋骨记》曰：“此一副骨头，半生肮脏，百折英灵，只
成一个‘寒’字。山寒而龙蛰之，人寒而星岳依之。归骨兹山，其天定也。记予
自甲寅始读书山中，五月披裘，闻钟发省，昕夕相对，恒得湛明诗以寒印其寒，
如寒潭之印秋月。而今间关重茧，只身归来，家园付之一炬，寸丝不挂，瓶粟多
捐，仅有古寺旧友诸衲子，为之诵经下锸，而二三义仆辈感主人之死国难，痛哭
再拜，以寒泉一勺奠之。妻孥散亡，世缘已断，不殖不封，无烦改卜。以此贻同
好，待我儿见孤臣魂魄之所依，与兹山相终始！”
    外有豫知后来启棺视殓者为杨衙官，与书一纸，且赠二金，置佛炉下，自书
神位，肃冠服遥拜君亲，乃拜佛像，投寺门池中。不死，起而索卤，又不死，起
而复命诸僧绕佛前环诵，身坐湛明和尚故禅榻中自经死之。一手握尚书印，一手
握扇及素珠，此六月二十三也。其笔砚书纸皆命置棺中焉。
    阁部金华张国维，号玉笥，兵溃归，有绝命诗三首：一曰：“艰难百战戴吾
君，拒北辞唐气属云。一去仍为朱氏鬼，英灵常伴孝皇坟！”二曰：“一瞑纤尘
不挂胸，惟哀耋母暮途穷。仁人锡类应垂泽，存没衔恩结草同！”三曰：“夙训
诗书暂鼓钲，而今绝口不谈兵。苍苍若肯施存印，秉丰全躯答所生！”自缢死。
    阁部金华朱大典，号未孩。乙酉北兵至杭，退守金华。方国安溃师欲入，先
生不许，相持久。国安精锐，大半耗于城下，金城得全。以是国安陈师江上，朱
师不出金城一步。只自料守备之具。至是，国安降，欲首先效力，导北兵以大炮
攒打，七月十六，城破，屠城；朱合家焚死。
    金华总兵山阴吴廷璇，字瑞玉，赴火死。先是吴与夫人傅氏约，城陷以手帕
为质。至是手帕来，傅氏亦自经。
    武绅徐日舜，号五人，西安人。向累功至贵州游击，监国授扼华军门。城将
危，犹巡城，被获。大骂，穿舌而死。
    金衢兵巡道黄金钟，七月二十九攻城，八月初二城破，被获不屈，骂而死。
    楚通城王，城破被获不屈云：“金枝玉叶，惟有死而已！”杀而死。
    江山知县方召□，直隶宣城人，平时轿前两牌云：“不爱钱，不惜死。”北
兵至，正衣冠拜阙，怀印投井死。
    衢州通判谢□□，城破，正衣冠自缢。
    兴国公王之仁，号九如，江干车坏，驾船驱家眷入海。穿蟒衣，乘大轿，直
入南都。当事使人押，王笑曰：“谁使吾来？吾欲死得明白正大耳，押我何为！”
谈笑从容，出入自若，衣冠不剃，有绝命诗二律：一曰：“黄沙白浪起狂飙，力
尽钱塘志未消。半世功名垂马革，全家骨肉付江潮。诗题四壁生如在，大笑秋空
死亦骄。三百年来文字重，只今惟有霍骠姚！”二曰：“通济桥边独步时，国门
惊见汉宫仪。欲将须发还千古，拚取头颅掷九逵。死后只应存剑铗，世间终是有
男儿！瓣香拈起寒霜劲，白日含愁不敢悲！”杀于南都大中桥，从事八人亦俱死。
时人以大中桥改为“大忠桥。”
    一年之中，浙东情事大约如是，其一代人心风俗，概可知已！又有海外舟山
闽中事迹，当另录以续入可也。兹不赘。
                               