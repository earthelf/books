   
                     ┌──────┐
                     │ 双砚斋词话 │    清・邓廷桢撰
                     └──────┘
    ○梅花词
    评梅花诗者，以庾子山之“枝高出手寒”，苏子瞻之“竹外一枝斜更好”，
林君复之“疏影横斜水清浅，暗香浮动月黄昏”为千古绝调。余谓词亦有之。朱
希真之“引魂枝消瘦一如无，但空里疏花数点”，姜石帚之“长记曾携手处，千
树压西湖寒碧”，一状梅之少，一状梅之多，皆神情超越，不可思议，写生独步
也。
    ○瑞鹧鸪编入律诗
    “济南春好雪初晴。行到龙山马足轻。使君莫忘覃女，时作阳关肠断声。”
东坡小秦王词也，今乃编入诗集。先正言公并榈集瑞鹧鸪词云：“北书一纸惨
天容。花柳春风不敢恰Ｎ囱宣尼歌凤德，姑从阮籍哭途穷。此身已落千山外，
旧事回思一梦中。何日中兴烦吉甫，洗开阴医放晴空。”亦编入律诗，桢刑并
榈集未敢移置。鲍侍郎觉生为作校勘记，亦但云瑞鹧鸪须考，特附记於此。
    ○东坡洞仙歌
    东坡作洞仙歌，自述少时尝闻朱姓老尼，道蜀宫事。言孟昶与花蕊夫人避暑
摩诃池上，作词一首，老尼能全诵之。尔时尚幼，不能悉记。但忆其首句“冰肌
玉骨”云云，似是洞仙歌，因以己意作一词补之。是东坡止用其调，而非龚其词。
迨後蜀帅谢元明浚摩诃池，得石刻孟昶原词，首二句“冰肌玉骨，自清凉无汗”，
正与东坡所记相符。是昶词本作洞仙歌，尤无疑义。乃不知谁何，别作玉楼春一
阕，伪⑹裰髟词，其语句乃取坡词剪裁而成，致为浅直。而小长芦词综不收坡
制，转绿赝词，且诋坡词为点金成铁。竹凸れ豆饲者，所嗜乃颠倒如此，非惟
味昧淄渑，抑且说诬燕郢矣。
    ○柳词
    柳耆卿以词名景袒庶碳洹＠终录中，冶游之作居其半，率皆轻浮猥粒取
誉筝琶。如当时人所议，有教坊丁大使意。惟雨霖铃之“今宵酒醒何处，杨柳岸
晓风残月”，雪梅香之“渔市孤烟袅寒碧”，差近风雅。八声甘州之“渐霜风凄
紧，关河冷落，残照当楼”，乃不减唐人语。远岸收残雨一阕，亦通体清旷，涤
尽铅华。昔东坡读孟郊诗作诗云：“寒灯照昏花，佳处时一遭。孤芳擢荒秽，苦
语馀诗骚。”吾於屯田词亦云。
    ○稼轩词两派
    世称词之豪迈者，动曰苏辛。不知稼轩词，自有两派，当分别观之。如金缕
曲之“听我三章约”、“甚矣吾衰矣”二首，及泌园春、水调歌头诸作，诚不免
一意迅驰，专用骄兵。若祝英台近之“是他春带愁来，春归何处。却不解带将愁
去”，摸鱼儿发端之“更能消几番风雨，春又归去”，结语之“休去倚危阑，
斜阳正在，烟柳断肠处”，百字令之“旧恨春江流不尽，新恨雪山千叠”，水龙
吟之“楚天千里清秋，水随天去，秋无际。遥岑远目，献愁供恨，玉簪螺髻”，
满江红之“怕流莺乳燕，得知消息”，汉宫春之“年时燕子，料今宵梦到西园”，
皆独茧初抽，柔毛欲腐，平欺秦、柳，下轹张、王。宗之者固仅龚皮毛，诋之者
亦未分肌理也。
    ○东坡词高华
    东坡以龙骥不羁之才，树松桧特立之操，故其词清刚隽上，囊括群英。院吏
所云：学士词须关西大汉，铜琶铁板，高唱“大江东去”。语虽近谑，实为知音。
然如卜算子云：“缺月挂疏桐，漏断人初定。时见幽人独往来，缥缈孤鸿影。惊
起欲回头，有恨无人省。拣尽寒枝不肯栖，寂寞沙洲冷。”则明漪绝底，芗泽不
闻，宜涪翁称之为不食人间烟火。而造言者谓此词为惠州温都监女作，又或谓为
黄州王氏女作。夫东坡何如人，而作墙东宋玉哉。至如蝶恋花之“枝上柳绵飞又
少。天涯何处无芳草”，坡命朝云歌之，辄泫然流涕，不能成声。永遇乐之“古
今如梦，何曾梦觉，但有新欢旧怨”，和章质夫杨花水龙吟之“晓来雨过，遗踪
何在，半池萍碎。春色三分，二分尘土，一分流水”，洞仙歌之“试问夜如何，
夜已三更，金波澹、玉绳低转”，皆能箕之揉之，高华沉痛，遂为石帚导师。譬
之慧能肇启南宗，实传黄梅衣钵矣。
    ○淮海词
    秦淮海为苏门四客之一，满庭芳一曲，唱遍歌楼。其前阕云：“斜阳外，寒
鸦万点，流水绕孤村。”虽不识字人，亦知为好言语。绍圣元年，绍述议起，东
坡贬黄州，寻谪惠州。子由、鲁直相继罢去。少游亦坐此南迁，作踏莎行云：
“雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。
驿寄梅花，鱼传尺素。砌成此恨无重数。郴江幸自绕郴山，为谁流下潇湘去。”
东坡读之叹曰：“吾负斯人。”盖古人师友之际，久要不忘如此。
    ○并榈集
    先正言公在宋宣和间为太学生，以诗谏花石网，直声震都下。靖康之变，思
陵南渡。公间关诣行在所，拜左正言，屡陈时政。与执政牾，乃罢归。栖迟吴县
洞庭西山之明月湾，遂家焉。殁後葬倚里，至今子孙蕃衍。曾孙小子廷桢，于嘉
庆癸亥之春，渡湖谒祠庙，松楸故无恙也。著并榈集廿八卷，乐府附焉。乾隆
间采入四库。公为词不涉绮语，如长相思云：“一重。两重。转山回路欲
迷。朱阑出翠微。梅花飞。雪花飞。醉卧幽亭不掩扉。冷香寻梦归。”生查子後
阕云：“孤馆得村醪，一醉空离绪。酒醒却无人，帘外三更雨。”正如蓝水远来，
玉山高并，读者可以知公出处之节概矣。
    ○白石词
    词家之有白石，犹书家之有逸少，诗家之有浣花。盖缘识趣既高，兴象自别。
其时临安半壁，相率恬熙。白石来往江淮，缘情触绪，百端交集，⒁獍丝。故
舞席歌场，时有击碎唾壶之意。如扬州慢之“自胡马窥江去後，废池乔木，犹厌
言兵。渐黄昏清角吹寒，都在空城”，齐天乐之“候馆吟秋，离宫吊月，别有伤
心无数。豳诗漫与。笑篱落呼镫，世间儿女”，凄凉犯之“马嘶渐远，人归甚处，
戍楼吹角。情怀正恶。更衰草寒烟淡薄。似当时将军部曲，迤逦度沙漠”，惜红
衣之“维舟试望，故国渺天北”，则周京离黍之感也。疏影前阕之“昭君不惯胡
沙远，但暗忆江南江北。想佩环月下归来，化作此花幽独”，後阕之“还教一片
随波去，又却怨玉龙哀曲”，长亭怨慢之“第一是早早归来，怕红萼无人为主”，
乃为北庭後宫言之，则卫风燕燕之旨也。读者以意逆志，是为得之。至其运笔之
曲，如“阅人多矣。争得似长亭树。树若有情时，不会得青青如此”。琢句之工，
如“天涯情味，仗酒衤睬宄睿花销英气”，“二十四桥仍在，波心荡冷月无声”，
则如堂下斫轮，鼻端施垩。若夫新声自度，筝柱旋移，则如郢中之歌，引商刻羽，
杂以流徵矣。以此辉映湖山，指跆驰悖百家腾跃，尽入环中。评者称其有缝云
剪月之奇，戛玉敲金之妙，非过情也。
    ○史邦卿词
    史邦卿为中书省堂吏，事胄久。嘉泰间，胄亟持恢复之议，邦卿习闻其
说，往往⒅於词。如双双燕前阕云：“过春社了，度帘幕中间，去年尘冷。差
池欲住，试入旧巢相并。还相雕梁藻井。又软语商量不定。”後阕云：“应自栖
香正稳。便忘了天涯芳信。”瑞鹤仙云：“归鞭隐隐。便不念芳盟未稳。”金缕
曲云：“落日年年宫树绿，堕新声、玉笛西风劲。”玉蝴蝶云：“故园晚，强留
诗酒，新雁远，不致寒暄。”大抵写怨铜驼，寄怀毳幕，非止流连光景，浪作艳
歌也。
    ○王圣与词
    王圣与工於体物，而不滞色相。如天香咏龙涎云：“逶堕斗纾梦深微露，
化作断魂心字。荀令如今顿老，总忘却尊前旧风味。”南浦咏春水云：“浦萄过
雨新痕，正拍拍轻鸥，翩翩小燕。帘影蘸楼阴，芳流去、应有泪珠千点。”皆态
浓意远，如曳五铢。眉妩咏新月之“千古盈亏休问，叹慢磨玉斧，难补金镜。太
液池独在，凄凉处，何人重赋清景。故山夜水。试待他窥户端正。看云外山河，
还老桂花旧影”，则别有怀抱，与石帚扬州慢、凄凉犯诸作异曲同工。至慢词换
头处，最忌横互血脉，碧山集中，独无此病。如摸鱼儿云：“洗芳林、夜来风雨。
匆匆还送春去。方才送得春归了，那又送君南浦。君听取。怕此际春归，也过吴
中路。君行到处。便快折湖边，千条翠柳，为我系春住。春还住，休索吟春伴侣。
残花今已尘土。姑苏台下烟波远，西子近来何许。能唤否。又恐怕、残春到了无
凭据。烦君妙语。更为我将春，莲花带叶，写入翠笺句。”通体一气卷舒，生香
不断，鄱阳家法，斯为嗣音矣。
    ○玉田词
    西泠词客石帚而外，首数玉田。论者以为堪与白石老仙鼓吹。要其登堂拔帜，
又自壁垒一新。盖白石硬盘空，时露锋芒。玉田则返虚入浑，不啻嚼蕊吹香。如
长亭怨慢之“恨西风不庇寒蝉，便扫尽一林黄叶”，西子妆慢之“杨花点点是春
心，替风前万花吹泪”，木兰花慢之“流光惯欺病酒，问杨花过了有花无”，渡
江云之“空自觉围羞带减，影怯灯孤。常疑即见桃花面，甚近来翻致无书。书纵
远，如何梦也都无”，探春慢之“才放些晴意，便瘦了梅花一半”，解连环咏孤
雁云：“写不成书，只寄得相思一点。料因循误了，餐毯拥雪，故人心眼”，类
皆遣声赴节，好句如仙。其馀前辈风流，政如佛家夺舍，盖自马塍宿草，骚雅寝
衰。王孙以晚出之英，颉之颃之，遗貌取神，遂相伯仲。故知虎贲之似中郎，终
嫌皮相。而善学柳下惠，莫如鲁男子也。
    ○弁阳翁词
    弁阳翁工於造句，如“娇绿迷云”，“倦红颦晓”，“腻叶阴清”，“孤花
香冷”，“散发吟商”，“簪花弄水”，“好月杯宽”，“护香屏暖”之类，不
可枚举。至如大圣乐之“对画楼残照，东风吹远，天涯何许”，徵招之“登临嗟
老矣，问今古清愁多少”，醉落魄之“愁是新愁，月是旧时月”，高阳台之“投
老残老，江南谁念方回。东风渐绿西湖柳，雁已还，人未南归”。又一阕云：
“雪霁空城，燕归何处人家。梦魂欲渡苍茫去，怕梦轻还被愁遮。”宴清都之
“凭阑自笑清狂，事随花谢，愁与春远”，皆体素储洁，含豪邈然。至长亭怨慢
之“燕楼鹤表半漂零，算惟有盟欧堪语”，则盛自矜宠，ぽ瞰时流，等诸自郐以
下矣。
    ○词有不可填之调
    词调合小令慢词计之，不下六百有奇，无不可填。然亦有断不可填者，如太
白忆秦娥云：“咸阳古道音尘绝。音尘绝。西风残照，汉家陵阕。”已成千古绝
调，虽有健者，未许摩垒。湘月一调，白石自注云：“念奴娇之鬲指声。”白石
精於宫谱，故於念奴娇外，则为此词。若不会鬲指之理，贸然为之，即仍与念奴
娇无异。寿陵馀子，固不必学步邯郸也。若沁园春两两排比，取便优徘，自有此
名，更无佳制，宜从菅蔽，毋乱笙钟。
    ○李清照及其词
    清照为赵德甫室，［即箸金石录者。］乐府擅场，一时无二。声声慢一阕，
纯作变徵之音，发端连用十四叠字，直是前无古人。後阕云：“守著窗儿，独自
怎生得黑。”押黑字尤为险绝。闺盏么耍可号才难。乃或称其所夫人既丧，不
能矢柏舟之节。夫以青裙白发之嫠妇，而猥以谰语相加，洵所谓小人好议论，不
乐成人之美者。然其“凤皇台上忆吹箫”诸作，繁香侧艳，终以不工豪翰为佳。
昔涪翁好作绮语，乃为法秀所诃。此在男子，犹当戒之，况妇人乎。
                               