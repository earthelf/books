   
                  ┌────┐
                  │ 评诗格 │  旧题唐・李峤撰
                  └────┘
    ○诗有九对
    一曰切对。二曰切侧对。三曰字对。四曰字侧对。五曰声对。六曰双声对。
七曰双声侧对。八曰叠韵对。九曰叠韵侧对。
    切对一。谓象物切正不偏枯。
    切侧对二。诗曰：“鱼戏新荷动，鸟散余花落。”
    字对三。诗曰：“山椒架寒露，池筱韵凉飚。”
    字侧对四。谓字义俱别，形体半同。诗曰：“玉鸡清五洛，瑞雉映三秦。”
    声对五。谓子义别，声名对也。诗曰：“疏蝉韵高柳，密茑挂深松。”
    双声对六。诗曰：“洲渚近环映，树石相因依。”
    双声侧对七。诗曰：“花明金谷树，菜映首山薇。”
    叠韵对八。诗曰：“平明披黼帐，窈窕步花庭。”
    叠韵切对九。诗曰：“浮钟霄响彻，飞镜晚光斜。”
    ○诗有十体
    一曰形似。二曰质气。三曰情理。四曰直置。五曰雕藻。六曰影带。七曰婉
转。八曰飞动。九曰清切。十曰精华。
    形似一。谓貌其形而得似也。诗曰：“风花无定影，露竹有余清。”
    质气二。谓有质骨而依其气也。诗曰：“霜峰暗无色”，“雪覆登道白。”
    情理三。谓叙情以入理致也。诗曰：“游禽知暮返，行客独未归。”
    直置四。谓直书可置于句也。诗曰：“隐隐山分地，苍苍海接天。”
    雕藻五。谓以凡目前事而雕妍之也。诗曰：“岸绿开河柳，池红照海榴。”
    影带六。谓以事意相惬而用之也。诗曰：“露花如濯锦，泉月似沉钩。”
    婉转七。谓屈曲其词，婉转成句也。诗曰：“流波将月去，潮水带星来。”
    飞动八。诗曰：“空葭凝露色，落叶动秋声。”
    清切九。诗曰：“猿声出峡断，月影落江寒。”
    精华十。诗曰：“青田拟驾鹤，丹穴欲乘凤。”
                               