   
                            ┌─────┐
                            │ 景善日记 │　清・景善
                            └─────┘
    景善者，满洲正白旗人，生于一千八百二十三年，于一千八百六十三年即同
治二年为翰林院学士，尤以理学著名于世。次年转内务府官。一千八百六十九年
即同治八年升内务副大臣。一千八百七十九年即光绪五年升内务正大臣。其父桂
顺在道光朝为都统，甚得信任。景善之家，与叶赫那拉有戚谊，与满洲各贵族皆
有关连，因之景善于朝廷巨细之事，皆详悉无遗。凡都中势要各官，无论满、汉，
景善皆能知其意向与行事。在内务府数年，一千八百九十四年即光绪二十年退职
家居。景善曾为端王澜公及锻踔子师，故与主持拳匪首领皆甚亲切，而能知其
详。渠颇不以拳匪之骚扰京都为然。其本身之境遇，极为悲苦。开战之动机，拳
匪之暴乱，甘兵之野蛮，洋军之侵入及其家庭之苦楚，妇女之诟谇，其子不孝之
状，皆详载于日记之中，阅之酸辛。视其他倾家败产者，尤不同也。至西历八月
十五号，联军入京，太后出走，景善之妻、妾及子媳皆自尽死，景善亦为其长子
恩珠推入井中。恩珠后为英兵枪毙，因其收藏身带兵器之拳匪故也。日记之首，
载一千九百年正月至八月之事，皆无大关系者。予所择录者，乃当年夏间如痴如
狂之惨剧，及太后之意向，宗室王公极愚至拙，茫然不知世事之情形。此日记译
者于八月十八号得于景善家中。当正骚乱之时，几为色克斯所没烧，幸而得存，
可以考当时之实情焉。
    景善日记（由洋文转译）
    光绪二十五年十二月二十五日。澜公来坐，谈义和团事甚详。言义和团起于
山东，今巡抚毓贤奖劝之。又谈昨日召见事，言昨日除召见军机大臣、各部尚书、
内务大臣外，又召恭王瀛、贝勒濂、贝勒端王等入见，议废立之事。老佛曰：
“今上之立，国人颇有责言，谓不合于继嗣之正。况我立之为帝，自幼抚养，以
至于今，不知感恩，反对我种种不孝，甚至与南方奸人同谋陷我，故我起意废之，
选立新帝。此事于明年正月元旦举行，汝等今日可议皇帝废后应加以何等封号？
明朝景泰帝当其兄复位之后，降封为王，此事可以为例。”太后语毕，诸人相顾
无言。良久，徐桐奏曰：“可封为昏德公。昔金封宋帝，曾用此号。”太后意可。
太后又曰：“新帝已择定端王之长子。端王秉性忠诚，众所共知，此后可常来宫
中，监视新帝读书。”军机大臣孙家鼐廷争，请太后勿行废立之事，言若行此事，
恐南方有变。选择新帝之意，常在太后心中，当俟诸万岁后，方可举行。太后闻
之，甚为不怿，谓孙曰：“这是我们一家人会议，兼召汉大臣，不过是为体面。
此事我已告知皇帝，帝亦无言。”太后命诸大臣皆至勤政殿恭候，俟太后、皇帝
驾到，阅视立嗣之谕，其礼节则定于新年元旦日举行。于是众大臣皆遵旨至勤政
殿。数分钟后，太后乘轿而至，诸人跪接。有太监数人随驾，太后命在外边等候。
使李莲英往请皇帝，帝亦乘轿至外门下轿，向太后拜叩。太后坐殿内宝座之上，
召皇帝入殿，帝复跪下。诸王公大臣仍跪于外，太后曰：“进来，不用跪下。”
令皇帝坐，又召诸王公大臣皆入，共约三十人。太后重述前意，皇帝曰：“太后
所说极是，我意亦同。”此时军机大臣荣禄以所拟谕旨呈太后阅看，太后看过即
发下，亦未与皇帝一言，但商议选择嗣子事。议既定，诸王公皆退，唯军机留俟
后旨。故以后之事，澜公不知。澜公言观皇帝神情，如在梦中。
    三十日除夕。刘顺为予剃头，渠今晚归家过年，大儿恩珠（译音）向予索银
五十两买银鼠外褂。此子性情悖逆，甚为不孝。是日齐秀成（译音）来拜，言其
岳父毓贤，将简放山西巡抚。太后前日召见，甚赞其在山东任内之治绩。毓贤时
往端邸密议，端王言：“我若得总理衙门差使，与洋人交涉，必无困难之事。”
端王性情暴躁，举止粗鄙。
    光绪二十六年正月元旦。予今年七十八岁，诸子欺予耳聋，无所不为，皆不
肯向上学好，予家风堕矣。余年二十余岁时，文学即已有名，曾蒙道光皇帝称奖，
赏予御书一轴，上写《朱子语类》。今年有闰八月，人人皆谓不祥之兆。盖以前
每逢闰八月，则是年必有变故也。新帝本定于今日即位，但不果行。余子恩铃告
予，新年大高殿奉先殿致祭，皆系大阿哥恭代。大阿哥年十四岁，人甚聪俊，性
情粗暴，致祭时，由煤山步行至殿。
    五月五日龙舟节。予六钟起床，在小书房内洗脸，看门家人何贵进来，持刚
毅名片，送予猪肉数斤，为节礼。彼同赵舒翘往涿州查看义和团情形，予不知其
已回京也。来使言彼主人稍停即来拜会。予子恩珠、恩铃往朋友家看戏，幼子恩
铭在颐和园当差。四日内太后传戏，予未见刚毅，想彼昨日甫自涿州归，尚未到
差也。下午三钟时，刚毅来拜，予留在家晚饭。渠为人甚佳，少余二十岁，甚为
聪明。告予昨晚有外国鬼子兵队数百人入城。彼同赵舒翘于午后四点半钟到京，
急草奏，预备明日覆命。言天降义和团，以灭洋人。此时端王请假五天，刚毅曾
往见之，告予正在端邸谈论。庆王差侍卫送信与王，言有三百洋兵于昨日午后由
天津来护卫使馆，并言洋兵甚少，无所妨碍，请端王知会虎神营，勿阻洋兵入城，
太后已许之矣。端王详询侍卫各事，侍卫又言庆王曾接直隶总督来电，言洋兵未
带大炮。端王笑曰：“几百个洋鬼子，怕他什么。”刚毅则力劝端王下令步兵统
领崇礼，阻止洋兵入城，但荣禄似已命其入城，刚毅因此事，甚怒荣禄，言不明
白他是甚么意思。大约去年底端王与荣禄二人，已合谋废帝立大阿哥。端邸知荣
禄为太后最信任之人，苟无荣禄之助，则彼子未必能立。但现在荣禄力言义和团
之无用，劝太后勿信之。荣禄一日不赞成，则端王、刚毅不能望太后以全力助义
和团也。举一事以明太后近日之意向。有一日，大阿哥同太监数人在颐和园空地
穿拳民衣服，练习拳术，为太后所见，立即传谕，命大阿哥入房责之，并责大学
士徐桐不用心教导，以致扮成这难看的样子。此事为端王告知刚毅者。渠言由端
邸出前门，见洋兵入城，旁观之百姓有骂者，但都不敢出头。其实有什么要紧，
若群起攻之，一个也不能逃走。渠到涿州一次，深信直隶一省百姓，皆同心合力，
扶清灭洋，即小孩子亦皆练习拳术。曰：“这回一定把洋人赶走了，一点也不用
疑虑。”涿州县官姓康，曾捉拿拳党首领数人，刚毅、赵舒翘皆命放之。为予述
在涿州时，观其操练，口喷白沫，甚觉奇异。初不甚信，后有人以枪击之，连放
数次，拳民毫无所伤。此次试验，即在县衙门大院内行之，观者极众。赵舒翘言
从前在陕西乡中，曾见人练习，与此相同。东汉末年，黄巾作乱，其首领张角，
奉五斗米道亦有法术，从者数十万人，自言归玉皇保佑，刀剑所不能伤。刚毅、
赵舒翘明日入朝复命，将以查看之情形，奏明太后，请太后信任义和团，用为军
队，以敌洋人，即以端王、刚毅统率之。盖北洋陆军统领荣禄，深不信之也。总
管太监李莲英，亦为热心赞助义和团之人，时以义和团之神奇，述于太后之前。
然苟荣禄心怀反对，则终不能望太后之一意信任也。况太后春秋已高，心乐和平，
不愿开衅。予深知太后之性情，平日极为温蔼，好书画，喜观剧，但有时发怒，
则甚为可怕。当同治六年，予父为内务府大臣，有一日忽逢太后之怒。因太监小
安为山东巡抚丁宝桢所杀，系出东宫太后旨意。太后闻之，大骂内务府大臣，扶
同背叛，以内务府未先奏闻也。太后言恭王将谋我之命，凡我近侍，皆所不容。
严刑拷问跟随小安之太监，何人走漏风声。其后查出，立命毙于杖下。此事太后
蕴怒至深，经历多年，始渐忘之。但现在太后暮年，心肠已软，即对于洋人亦然。
若得太后一言，则洋人之在中国者，将立刻戮尽无余，各处洋房，亦必立成焦土
矣。刚毅约坐二时许别去，渠今日尚须往端邸，冀见总管太监李莲英也。是日工
部侍郎坤岫亦来拜，言庆王于谈论间，时讥笑义和团，谓不值智者一笑。但在朝
堂，则发言极为谨慎。数日之前，太后曾问庆王对于义和团之意见如何，庆王答
言义和团可用，可以保卫国家。夜九钟，恩珠自齐秀成家中观剧归，言人人皆讥
荣禄，不应许洋兵入城。齐之岳父毓贤，近日写信来，言山西百姓入团者甚少，
但彼极力提倡，使北方各省，联成一气，以灭除洋人。外间传言袁世凯已吃洋教，
若彼在山东，果压服忠勇之义和团，则虽死不足以蔽其辜也。珠媳甚为不孝，是
晚与予妾口角，几至相打。孔子曰：“惟女子与小人为难养也。近之则不逊，远
之则怨。”予年已七十有八，时因家事烦恼，下人无礼，每使老人难堪。
    五月十二日。恩铭午时来家。因昨日太后由颐和园回宫，故亦随侍而归也。
言昨日早晨，荣禄在园召见，奏拳民烧毁铁路之事甚详。太后闻之大惊，立即命
驾回宫。观太后心中，似乎迟疑不决者。荣禄又请开缺，苟彼出军机，则刚毅、
启秀，必大得志矣。又言一路进城时，太后催轿夫快走，心中甚急。至西苑瀛秀
门，皇帝、大阿哥跪接入宫，立即召端王入对，良久始出。太后主意不定，皇帝
则总不开口，虽太后常问帝意如何，帝亦不言。董福祥亦来京，今日在殿上参劾
荣禄，言京中外国使馆，五日之内，即可攻毁净尽，但荣禄从中为梗，乃朝廷之
奸臣，若不乘此时机除灭洋人，则国家危矣。董乃一粗豪之人，平日对于吾满人，
感情甚恶，刚毅深恨之，但今日则利用之。
    五月十四日。军机大臣启秀来拜，示予所拟上谕一道，乃与各国开战者，彼
预拟以待太后盖玺，然太后尚未决定与外国开战。下午，予往澜公家。今日为其
夫人之生辰，予往拜寿。有义和团百余人在彼家中，半皆乡民，有一团长温顺统
带之，又有小孩五六人，约十三四岁，状若昏迷，口中喷沫，起而奋跳，执近前
之物，乱跳乱舞，口出怪声，如疯狂然。澜公信以为神，言其夫人时入宫中，告
太后以义和团神奇之术。大公主邸亦有义和团二百五十余人，但彼不敢奏闻。其
弟载澜亦学此术。甘勇均已入城，人民预备出京者甚多。
    五月十六日。荣禄今日入朝，军机首领礼亲王不敢以甘勇昨日在永定门外杀
死洋人之事奏闻。礼王既退，叫荣禄起。刚毅言荣禄必请太后，命董福祥带后出
京，并以殊荣赐与杀死之洋人。荣禄奏对时，无一人在侧，退出后，直回其家，
亦未与同僚一言。传闻又到洋兵不少，太后将不许其入城，荣禄亦赞成之，并劝
太后许京中洋人一体出城。言若攻外国使馆，实与公法不合。
    五月十八日，昨晚恩珠回家，告予有义团数百人已入海岱门。予患腿疾，不
能出视，甚觉怅怅，遂差何庆定出观，报予知之。予老矣，今日得亲逢此盛事，
真幸福也。除使馆外，京中洋房皆烧成平地。一夜火光四起，殊为奇观。刚毅信
来，言彼与澜公往顺治门，于三钟时指挥义和团烧法国教堂，其中教民数百，无
论男妇老幼，均被焚死，臭味难闻，二人为之掩鼻。天明，刚毅入宫，李莲英告
之曰：“老佛爷在南海西小山上望见火光，看烧顺治门法国教堂，甚为清楚。我
说因洋人先在海岱门对众放枪，激怒义和团，故杀教民以报复之。又告诉老佛，
徐相在家，为洋鬼子所阻，不能出来。老佛闻之，甚为惦念，命庆王向使馆言，
让徐相出来。老佛见义和团如此奋勇，甚为惊异。刚毅谓老佛现在虽未明下上谕
围攻使馆，然不久必允许矣。李莲英又告刚毅，不可称赞义和团过甚，致起太后
之疑。除荣相外，无一人敢在太后前反对者。太后现移居宁寿宫，因外间喧嚣之
声，时达西苑，不能安睡也。
    五月二十一日。南城大火，延烧一日。因义和团放火烧大栅栏外国药店，遂
致延烧甚广，附近一带银号银炉均成焦土。《书》云：“火炎昆冈，玉石俱焚。”
此之谓矣。义和团自谓有法术，只烧洋房，决不波及民居，今竟如此。义和团本
是好人，但其中亦有坏人搀杂于内，希图趁火抢劫。此等流棍，冒穿义和团衣服，
以污真义和团之名誉。前门外之塔，亦被火。太后命荣禄派兵把守城门，以防乱
人混入内城。下午，予之侄女来家省视。此女业已出嫁，其家在外城，因街市中
放火杀人，离其所居甚近，甚为惊恐，遂移居北城。闻端王请太后派彼为总理衙
门大臣。太后命将城中洋人皆护送出京，勿令拳民攻杀。予老友启秀及那相，均
派为总理衙门大臣。那相近曾上奏，请朝廷速向各国宣战，勿待其援军之至。太
后特派入总理衙门，命其帮助端王、启秀护送洋人出城。庆王仍模棱无所可否。
荣禄请送外国使臣至天津，但必先免直督裕禄之职，以防生变。是晚内子病重，
口出谵语，转侧不宁，予请杨大夫来打针。
    五月二十四日。昨午裕禄有奏到京，言洋人索大沽炮台，请朝廷即与宣战。
太后怒甚，立即召见军机，定于今日集群臣会议。端王、启秀、那桐进呈外交团
一照会，其言甚为悖逆，请太后归政，以大权让与皇帝，废大阿哥，并许洋兵一
万入京（此乃假造之文也）。太后阅之，怒极。刚毅告予，从未见太后如此次之
发怒者，即前闻康有为之逆谋亦未如此之甚。太后曰：“他们怎么敢干涉我的大
权？此能忍，孰不能忍！外国人无礼至此，予誓必报之。”太后盛怒之下，无论
何人不能劝谏，虽荣禄亦无能为力矣。太后告荣禄曰：“你要愿意，仍可以自己
去告诉外国公使，教他们前往天津。但他们既有此出奇之言，要我归政，我不能
保他们途中平安。我本不要他们的命，前并允许洋兵入城保护使馆。我一人违拂
众人的意思，压服义和团，都是为他们。他们竟这样报我！”又曰：“拚死一战，
强于受他们的欺侮！”太后虽为女人，其勇气智力，迥非寻常男子所及。
    五月二十四日。予在刚毅家中，闻彼告予今晨召见事。是日召见在銮仪殿，
军机大臣礼亲王、荣禄、刚毅、王文韶、启秀、赵舒翘皆到，惟皇帝未曾御殿。
此次与寻常召见不同，乃会议国家重大之事也。荣禄含泪跪奏曰：“中国与各国
开战，非由我启衅，乃各国自取。但围攻使馆之事，决不可行。若如端王等所主
张，则宗庙社稷，实为危险。且即杀死使臣数人，亦不足以显扬国威，徒费气力，
毫无益处。”太后曰：“你若执定这个意见，最好是劝洋人赶快出京，免至围攻，
我不能再压制义和团了。你要是除这话之外，再没有别的好主意，可即退出，不
必在此多话。”荣禄乃叩头退出。启秀遂由靴中取出所拟宣战之谕，进呈御览。
太后曰：“很好。我的意思，就是这样。”又问各军机大臣意见如何，皆主张决
裂。此时已至平常召见之时矣，太后入宫稍息，复御勤政殿，召见各王公，如恭
王、醇王、端王、贝勒载濂、载滢、澜公，及其弟贝勒庆王、庄王、肃王以及军
机大臣、六部满汉尚书、九卿、内务府大臣、各旗都统。皇帝先到，候太后轿至，
跪接而入。李莲英侍于侧。皇帝面色灰白，入座之时，战栗不已。太后厉声言曰：
“洋人此次欺侮太甚，我不能再为容忍。我始终压制义和团，不欲开衅。直至昨
日，看了外交团致总理衙门的照会，竟敢要我归政，始知此事不能平和解决。皇
帝自己承认，不克执掌政权，岂外国所能干预？天津法国领事索大沽炮台，业已
无礼至极。若此次各公使之照会，凌辱中国主权，其为悖谬尤甚。”太后主意坚
决，向来诸事取决于荣禄者，至此亦无力回太后之意。太后又谓诸汉大臣曰：
“本朝二百余年，深仁厚泽，凡为吾赤子，皆视同一体，无分南北。自予执政以
来，谨守成宪，罔敢废堕。租税之轻，历代所无。偶有偏灾，立发内帑赈济。前
此发逆作乱，朝廷指授方略，克平大难，重睹升平。今日予等受外国欺侮，正吾
全国臣民合力同心，以报国家之时，奋勉杀敌，永杜外侮。果能全国一心，何难
制胜夷人。朝廷平日以怀柔远人为心，不与深校。彼等乃误解，以为懦弱，横肆
欺侮。今当使彼醒悟矣！本朝政尚宽大，康熙皇帝应许洋人自由传教，此乃过于
仁厚，为后来忧患之源。夷狄不知圣人之教，遇事恒多无礼，至于其他细微之事，
足以败坏吾之风俗。自恃兵力，肆无忌惮。但今日中国人已全体发奋，数千万之
义和拳民，皆奋起以卫国家。予总觉咸丰十年，英法联军走得太容易了。彼时若
有一得力之军，截而杀之，即可转败为胜。但至今日，予等报复之期已至矣！”
语毕，又问皇帝之意如何。皇帝迟疑良久，乃请太后听荣禄之言，勿攻使馆，护
送各公使平安至天津，又言此大事，不敢决断，仍请太后作主。赵舒翘奏请明发
上谕，将内地洋人，灭除尽净，以免其为外国间谍泄露国内之事。太后命军机斟
酌此议奏闻。赵既退，满人立山、汉人许景澄、袁昶以次进谏，谓以一国与世界
各国宣战，必不免于败绩，恐酿瓜分之祸，且内乱必乘机发生，极为危险。袁昶
并言臣在总理衙门当差二年，见外国人皆和平讲礼，不信有请太后归政之照会。
据臣愚见，各使必不致干涉中国内政。端王闻之大怒，斥袁为汉奸，问太后：
“肯听此汉奸之言吗？”太后责端王言语暴躁，命袁昶退出。自此无人敢进一言
者。太后即命军机宣布开战之谕，传达各省。又言当先致祭太庙，派庄王澜公为
团练大臣。又命明白通知各使，有愿今晚离京者，即由荣禄保护送至天津。命军
机勿散，以待后命。于是除端王、澜公二人外，余皆退下；二人尚须独班召见也。
此次会议，徐相亦到，渠由公使馆地方逃出，太后贺其平安。澜公奏闻太后，言
彼观义和团练习时，忽见玉皇降临，称奖拳民之忠勇。太后言唐武后当国之时。
玉皇亦曾降临，与今日之事同，既有神明护佑，不难灭尽洋人也。未时，刚毅入
宫，见庆王在军机处，神色惊惶。问之，乃知有一满洲兵丁名安海者至庆王处报
告，言有二洋鬼子坐轿在东单牌楼经过，彼击杀之。盖端王、启秀出有告示，令
各兵如遇洋人，即杀之。此次所杀二洋人之中，有一人为德国公使。安海报告庆
王，冀有不次之赏也。端王闻知此事，大乐。庆王与刚毅商议，欲将此事奏闻太
后。刚毅言杀一两个洋鬼子，算什么大事，不日即将各使馆扫灭净尽，现杀死一
个公使，什么要紧。但庆王意见不同，反复言杀死外国公使之重要，谓此事关系
极大，以前所杀洋人，不过是传教的，今系使臣，必动各国之怒，观咸丰十年拘
执英国议和使臣之事可见也。军机入见，礼王将此事奏闻，又言此系洋人自取，
彼先以枪击人，人乃还击之也。太后闻之，急召荣禄入见。刚毅因供应拳民甚忙，
未俟荣禄之到，即先行，故以后之事，彼未知也。予正写日记时，家人告予枪子
飞轰于头上，予耳聋竟不之闻。恩珠言甘勇已在围攻使馆，荣禄护送使臣至津之
举，已完全失败矣。予仆刘顺请假七日回家，官民纷纷出京者甚多。
    五月二十四日。戌时，恩铭来家，言董福祥手下之兵捉一洋鬼子，以刀向之，
洋人口中咭咭呱呱，不知所说何语，此兵以刀伤之。带至庄邸，将处以死刑。此
兵将获上赏，其余之洋人鉴之，此人即彼等之榜样也。荣禄前已预备护送各使至
津，其手下有满兵二千人，均已布置妥贴，但太后不肯阻止甘勇围攻使馆，言各
使如愿同荣禄出京，可听其便，若留京不去，则是自己讨死，无谓未先通知也。
澜公差人来，请予明日至其家中早饭，渠近日公务甚忙，但彼兄弟二人，尊敬其
师，未尝失礼，虽性情暴烈，好勇斗狠，而有时亦甚温雅也。齐秀成差人来，问
余等愿迁居彼家否。因予所居离开仗处颇近，枪炮之声甚大也。但予耳聋，尚不
觉之。齐秀成曾写信与其岳父毓贤，告知近日召见之事。澜公写信来，言今日下
午，某人（原书无名）告端王、启秀，前所杀德国公使，以汉奸袁昶之命，已经
棺殓。某人请端王戮其尸，悬首于东安门，袁昶争之，言在总理衙门，亲识德使，
不忍其暴尸于外，引《孟子》“人皆有不忍之心”云云。此等汉奸，竟表同情于
吾上国之仇敌，可奇矣。
    五月二十五日。申时，予欲往澜公处。轿夫逃走，不得已，坐车而往。端王、
刚毅、载濂及军机皆在座，又有崇礼，新派为步军统领者。端王今早曾蒙太后召
见，两宫由西苑搬入大内，从西苑门至西华门，沿路有拳民排列，护卫圣驾。太
后赏银二千两，亲对庄王称拳民之忠勇。又谓端王曰：“洋人命运该绝，如鱼在
釜中。予四十年来，忍辱含垢，卧薪尝胆，以谋报复，如越王勾践之心，未尝一
日忘之。予待洋人，不可谓不宽大，从前我不是请公使夫人到西苑游玩吗？现在
全国一心，敌忾同仇，必能战胜无疑矣！”予知端王急盼太后立其子大阿哥为帝，
不幸两江总督刘坤一极力反对。此人在太后前，势力颇大。今年二月刘在京，曾
力斥义和团之妖妄，并敢谏阻立大阿哥为同治皇帝之嗣子。苟无刘坤一之反对，
则大阿哥久即帝位矣，故端王深恨之。刘在京于第二次召见时，曾对太后言，若
有废立之事，则两江士民，必起义愤！然此亦何碍，皇帝在位中，已致国家于危
难之域，端王何不启奏太后，速立其子为帝耶？若然，则董福祥之兵，及端王所
统之满兵，必皆拥戴之。但荣禄亦怀反对，太后甚信其言，荣禄之妻亦为太后所
悦，常在宫中。
    五月二十六日，往礼邸。予之轿夫，非回乡，即入拳民之伙。不得已，坐小
车而往。恩珠、恩铭欲招拳民百人来家中练习。但被等既来，则须供应其火食，
费用颇为不赀。虽今日举国之人，皆当加入义团，然当此艰难之会，即供应拳民，
予亦不能不加以吝惜，盖今已至米珠薪桂之时矣。昔梁太祖弟萧宏，性好蓄积，
每积至百万钱，则加以黄签；至于千万，则标一紫签，亲戚皆怨其啬。予老矣，
颇师萧宏之所为。诸子每欲动予所蓄，然不能如愿也。予至礼邸，见礼王心颇烦
闷，渠家蓄积甚富，既为军机领袖，又惧其责任太重，才具平庸，予不解太后何
以选彼为军机领袖，使继恭王之任。彼告予，刘坤一有一电奏来京，极力攻击拳
民，太后见之，心颇不怿。刘又有一私电致荣禄，请其设法禁阻。荣禄复电如何，
无人知之。其电奏由保定加紧递来，中言苟御外侮，则臣当立即带兵北上；若屠
戮使馆中孤立之数洋人，则不愿以堂堂中国之兵队作此用也。太后朱批，大致言
南北相倚，不可歧贰。该督当粤寇之乱，久历兵间，自必深明此义，又引《左传》
“唇亡齿寒”以为言。庄王出示悬赏，以励杀敌，杀一男夷者，赏银五十两；杀
一女夷者，赏银四十两；杀一稚子者，赏银二十两。予正与王谈论时，荣禄来拜，
形容憔悴，步履蹒跚。既入座，大声斥责拳民，谓必无好结果。又言予过后门时，
拳民竟敢大声骂予为汉奸。予口虽不言，心思此名实为相称。荣禄之为人，性极
坚毅，乃满人中之至强者，在太后前势力极大，予深恐其败拳民之事也。回家后，
闻端王、庄王派兵围攻法国礼拜堂。其处只洋兵数人守之，距礼邸不过一箭之远，
由邸往西华门，必由堂前经过。礼王明知必有攻击之事，而不移避者，恐一移动，
则邸中财物将被劫也。此礼拜堂不数日遂毁。予家中近日已住满拳民及甘勇，直
不能更名此屋为予所有。祸皆起于洋鬼子，令予受此扰乱。思至此，曷胜愤恨。
是日戌时，闻荣禄发一电由袁世凯转致江鄂广诸督，礼亲王抄稿送予，予将秘藏
之。其文如下：“尊电敬悉，以一弱国而抵十数强国，危亡立见。两国相战，不
罪使臣，自古皆然。祖宗创业艰难，一旦为邪臣所惑，轻于一掷可乎？此均不待
智者而后知也！上自九重，下至臣庶，均以受外欺凌至于极处。今既出此，义团
竟以天之所使为词，区区力陈利害，不能挽回一二。因病不能动转，假内上奏片
七次，无以免。力疾出阵，势尤难挽。至诸王、贝勒、群臣、内侍，皆众口一词，
谅亦有所闻，不敢赘述也。且两宫诸邸左右，半系拳会中人，满汉各营卒中，亦
居大半。都中数万，来去如蝗，万难收拾。虽两宫圣明在上，亦难狃众。天实为
之，谓之何哉！嗣再竭力设法转圜，以图万一之计。始定在总署会晤，冀可稍有
转机，而是日又为虎神营兵将德国使臣击毙。从此事局又变，种种情形，千回万
转，至难尽述。庆邸仁和，尚有同心，然亦无济于事。区区一死不足惜，是为万
世罪人，此心唯天可表。恸恸！本朝深恩厚泽，惟有仰列圣在天之灵耳。时局至
此，无可如何，沿江沿海，势必戒严，尚希密为布置，各尽全心。禄泣电复。”
    又闻张之洞亦有电奏来京，自矢忠诚，言臣应否带兵北上御敌，恭候朝命。
张之为人，善观时势，立嗣之举，彼亦赞成。其博征经史，以辨论统嗣之正，皆
费辞也。看风转舵，并无胆力，迥非刘坤一之比。如刘坤一之反对拳民，予虽恶
之，然其忠贞之操，无人不敬之也（日记中于此处详述拳匪之源委及其符咒、礼
节等，今皆略之，但录其一端如下）。义和团有一秘密之符号，交战时佩于身上。
其符以黄纸一张，用朱砂画一像，非人非鬼，非神作妖，有头无足，面尖削，但
有眉眼，顶上有四圆光，心下书秘字一行，其意若曰：我为冷云之佛，火神在予
之前，太上老君在予之后。此外又有菩萨龙虎等字，上而左端书请天兵天将，其
右端书请瘟疫之神。其咒语太后亦知之，一日讽诵数遍。每诵一遍，则李莲英在
旁高呼曰：“那里又有一洋鬼子！”义和团判断人罪之法，亦至奇异，对其人烧
黄表，视其灰之升降，灰上升则免死，下降则立杀之。其实纸灰有薄有厚，薄者
易升，厚者常降，亦视其缠之松紧，松者易升，紧者常降也。其放火亦言有神指
导，用刀或枪向房屋门上指画，又向地上土上指画，群呼曰：“着！”立时火燃，
实则皆暗中布置者也。
    五月二十七日。予前所记被捉之洋人，于今日卯时杀之。洋人无辫子，乃以
其头置于笼内，挂于东安门之正梁上，面目狰狞可怕。在吾国宫门之上挂一敌人
之头，不可谓非盛事。观之，令予回忆咸丰十年刑部监外所挂洋人之头矣。荣禄
设法欲救此洋人之命，至欲以强力行之，但端邸庄邸决意斩之，不令荣禄得知，
已先处决。及荣禄派人至，则洋人已身首异处矣。昨日王爷令此洋人跪练，至数
钟之久，呼声惨不忍闻。老佛知此事，命赏捉此洋人者以五百金，较之告示所开，
加十倍矣。住予家中之拳民，以予吸雪茄烟，初欲取之，后因予年老，特别许用。
此时凡洋货均禁用，即洋火亦在禁止之列。义和团之首领，如张德诚、韩以礼皆
粗野未读书之人，今则受王公之尊礼，思之殊可异也。澜公来坐，告予一新闻：
今日嗣子大阿哥呼皂帝为鬼子徒弟，为帝所闻，奏知太后。太后大怒，立命将大
阿哥抽二十鞭。端王甚为愤恨，但畏而不敢言。端王性虽暴烈，极畏太后，每太
后与之言，辄震惧失次，汗流被体。昨日董福祥奏言使馆即将攻破，太后在宫中
高石之上见使馆附近火光甚大，以为使馆已毁。至下午，许景澄入见，上一封奏，
与袁昶会衔，参劾义和团，言火起之处非使馆，乃翰林院，甘勇放火焚院，冀火
势延烧及于使馆耳。太后闻之，大为不怿，斥责董福祥。立召荣禄入见，奏对良
久始出，旁无一人，不知其为何语。今日裕禄自天津奏报，言我兵得胜，洋人攻
大沽炮台，死者甚众，并击沉其兵轮两艘，天津洋人，几剿灭净尽矣。京中教民，
今日所杀者有数百人之多，在庄邸外行刑。审问者为庄王、贻谷芬、车桂春，甚
为残忍，多有无辜枉杀者。老佛真乃仁慈，闻之恻然动念，下谕教民如果悔改，
可即赦之。
    五月二十九日。今日为内务大臣文年值日，告予有义和团约六十人，由端王、
庄王、濂贝勒、瀛贝勒领带，于六钟入宫，寻找二毛子。至宁寿宫门，太后尚未
起床。彼等大声呼噪，请皇帝出来，说皇帝是洋鬼子的朋友。此言乃端正所说。
其时端王粗莽之状，甚可骇异，或酒醉而发狂乎？老佛正吃早茶，闻外面喧嚣之
声，群呼杀洋鬼子徒弟，急走出立阶上，诸王公及拳民聚于阶下，老佛大怒，斥
端王曰：“你自己觉得是皇帝吗？敢于这样胡闹！你要知道，只有我一人有废立
的权柄。现在虽立汝子为大阿哥，顷刻就可以废之。你以为当国事纷乱的时候，
可以随便胡闹，就错打主意了。赶快带人出走，没有奉旨召见，不许随便进来，
并须叩头请罪！”端王乃大惧，叩头不已，太后命罚俸一年，以示薄惩；其义和
团之首领，胆敢在宫中叫嚣，立即斩首，命荣禄之兵在外宫门驻扎者行刑。于是
人人震惧，皆谓荣禄有此机会，必请老佛停止围攻使馆矣。皇帝当拳民噪呼之时，
甚为吃惊，其后乃叩谢太后之仁慈，保其性命。午后九钟，老佛以怒端王及义和
团之故，下谕停止围攻使馆，并命荣禄赴各使馆商议和局。次日荣禄乃带队往使
馆边界悬一牌，书奉太后谕旨，保护使馆，洋人皆由馆中走出，与荣禄商议。于
是有三记钟之久不闻枪声。但其后恩铭来告予，言情势又变，老佛闻联军战败之
消息，又变其意旨，复信任义和拳矣。
    六月初四日。刚毅来拜，在予家晚饭，告予董福祥今早亲往荣禄家中借武卫
军之大炮。荣禄所带之武卫军，军械甚富，若用其大炮，攻击使馆，则数钟之内，
必成灰烬。但在荣禄掌握之中，董福祥等候一钟余，荣禄始出见。董盛气向荣禄
索取，荣禄佯睡不理。董骂荣禄无理，荣禄笑曰：“你要大炮，只有一个法子，
可奏明老佛，把我的头取去。我一天不死，大炮一天不能得！”又曰：“你即刻
去见老佛罢。你是好汉，老佛又信用你，你去求见，没有不答应的。”董福祥大
怒，无言而出，立即入宫，其时召见之期已早过矣。董亦不顾，至皇极殿门，大
声吩咐太监：“奏闻太后，言甘军统领立请召见！”老佛正在作画，闻之，大为
不悦，说：“叫他进来。”董入内跪下。太后曰：“好吗，我以为你来奏报使馆
业已攻毁呢！从上月起，你已经奏过十次了。”董答曰：“臣求见，乃参劾大学
士荣禄，为一奸臣，帮助洋人。他所带武卫军中有大炮，若攻使馆，立即片瓦不
留。臣向之索取，荣禄立誓不肯借用，并言即老佛爷有旨意，亦是枉然。”太后
大怒，斥董曰：“不许说话！你是强盗出身，朝廷用你，不过叫你将功赎罪。像
你这狂妄的样子，目无朝廷，仍不脱强盗的行径，大约活得不耐烦了！去罢，以
后非奉旨意，不许进来！”刚毅言荣禄之势力一日不倒，则使馆一日不能攻克。
又言立山亦为太后所信任，彼亦袒护洋人者，那桐曾参劾之。下所录之告示，遍
贴街市，乃庄王所出。庄王言太后曾对彼言，此项赏银，将由内帑颁用。其示略
谓：现在外国教堂，均已烧毁，洋人无处藏身，必四散避匿。为此，特示仰军民
人等，如有胆敢将洋人藏匿者，立斩无赦。如有活捉一男洋人者，赏银五十两；
捉一女洋人者，赏银四十两；捉一小孩者，赏银三十两。均须活捉，不得冒混。
一经验明，立即颁赏不延。其各奋勇遵行云云。回忆咸丰十年，亦有此等示谕，
且赏项较丰，盖其时洋人来者甚少，今则愈多。言至此，曷胜慨叹。今晨庄邸门
外杀死教民九百余人，承审者为贻谷芬、车桂春，多有无辜枉死者，即数岁之小
孩亦不免。芬、车直一刽子手，可谥之为屠伯，残忍极矣。闻老佛斥责庄王，不
能约束拳民，任令横行。
    六月初八日。十一时，齐秀成来谈甚久，闻枪炮声颇厉。予居之南，近皇城
外，有李秉衡之军队驻扎，并架炮于高处，皆恨荣禄不借大炮。荣禄所带之兵，
颇忠其主，服从维谨，不能以贿赂动之。荣禄胆力绝巨，近与人谈，常引《孟子》
“当纣之时，居北海之滨，以待天下之清”之语，纣盖指端王也。有人告予，端
王近窃得一皇玺，如有机会，即可径立其子为帝。此事若为老佛所知，极其危险，
然不久必将查出也。齐秀成言毓贤近上一封奏，言山西教会事。十日之前，太后
曾寄一密谕，命其但遇洋人即杀之。勿使漏网。此旨似通谕各省者。然近闻陕西
署抚端方、河南巡抚裕长及蒙古各处所奉谕旨，乃大不同，凡“杀”字皆系“保
护”字，恐有奸臣窃改，但无人敢以此奏闻太后者。毓贤最近之封奏，太后批曰：
“予命凡洋人无论男妇老幼，皆杀之无赦，以清乱源而安民生。”此谕已加紧递
往山西。齐秀成告予，毓贤极惧内，其痛杀洋人，皆由夫人主之。毓贤到山西不
久，即得极好之声名，百姓皆颂其审案公平，有青天之号。庄王见太后批谕，大
乐。荣禄力谏，言杀戮妇孺，何足以扬国威，恐为全球所笑，且于老佛平日仁慈
之名亦有损。太后笑曰：“是的。但洋人要我归政，我不过以此还他。自道光以
来，洋人在吾国内欺虐吾民，反客为主。现在教他们看看，究竟谁是真主人！”
昨日下午，太后往西苑，游于湖中，有宫妃数人随侍。日来城中围攻法国教堂，
枪炮之声，继续不断，太后厌闻，命人传谕与西华门驻守军队停止攻击，俟回宫
后再行进攻。
    六月十一日。裕禄近上一奏，甚可笑，言在天津捉得骆驼四只，杀死洋人多
名。荣禄曾劝其勿攻租界。予闻荣禄言，董福祥近派一满兵暗杀荣禄，然此兵反
以所谋告之。此兵乃安海（即杀死德使者）之弟。董以为彼必痛恶洋人，而恨及
荣禄也。但此兵乃荣禄旗下之人，正如《孟子》所言：“郑使子濯孺子侵卫，卫
使善射者庾公之斯追之。而庾公之斯不忍以夫子之道反害夫子，遂纵令生还也。”
荣禄又上奏，引《春秋左传》之言：“兵交，使在其间。”今日围攻使馆之举，
实大悖于公理，且极愚拙，各国将永不能忘，视中国为野蛮无礼之国。太后谓特
兰斯不过非洲一小国，而能战胜强英，中国岂不能战胜列强？”荣禄言今日之势，
实非其比，若此时即与列强议和，国犹可以不亡，如使馆毁灭，则社稷危矣。荣
禄极力开陈，太后之意渐转。义和拳言虽夸大，而实效绝少，天津战败之消息到
京，太后甚为忧虑。
    六月十五日。予邻居内廷当差大臣文年告予，老佛近发大怒，斥责大阿哥之
粗莽。大阿哥曾请于太后，许其护送太后至热河，让皇帝在京中与其朋友外国人
讲和。有一小太监，欲在太后前讨好，闻一枪声，言曰：“又杀了一个洋鬼子。”
太后曰：“前几天枪炮的声音，足够杀尽中国洋人多次了，然而总没有那一回事。”
    六月十七日。荣禄昨日入见，问太后若拳民战败，北京为洋人所破，将如何
办法。太后引贾谊之言，“建三表，设五饵”云云。所谓三表者，以信谕，以爱
谕，以好谕也。所谓五饵者，文绣以坏其目，美食以坏其口，乐声以坏其耳，高
堂邃宇以坏其腹，隆礼厚爱以坏其心也。太后又述两年前曾请公使夫人来宫游玩，
受太后之招待，皆极欢乐。曰：“他们虽向着皇帝，不喜欢我。我有手段教他们
意思转过来。”
    六月二十日。消息甚恶，天津已为洋兵所得，势将节节进逼，军机无一人敢
以此消息奏闻者。端王仗胆入奏曰：“天津已教洋鬼子占了，都是义和团不虔心
遵守戒律，所以打败。但北京极其坚固，鬼子决不能来。”今晨荣禄上奏，言现
已查出，前日外国公使之照会请太后归政者，实系伪造，乃端王命军机章京连文
冲所为。故老佛近日对于端王，甚为忿怒，告端王曰：“设洋兵入京，你的头必
不保。”老佛知端王心怀不轨，欲乘时取得监国摄政之位，乃明斥之曰：“我一
天在世，一天没有你做的。放小心点，再不安分，就赶出宫去，家产充公！像你
的行为，真配你的狗名！”（端王名载漪，乃犬旁也）。端王狼狈而出，告人曰：
“迅雷不及掩耳。”除董军外，荣禄已得各军统领之助，皆知围攻使馆之举，势
将停止。荣禄自言所以不借大炮与董军者，因恐伤及宗庙。老佛近送礼物与使馆，
系西瓜、酒、蔬果、冰等物，并命庆王前往慰问。人言许景澄秘密与各使通信往
来，今日捉得使馆信差一人，搜出电报十二张，送往庄邸，内有三张，系密码，
未能译出。观其余数电，如洋人死伤有二百余人，粮食已将罄竭。齐秀成近往太
原，闻毓贤上一奏，言彼设一巧计，将洋人尽数擒捉，以链锁之，均在抚署处决。
其漏网者，惟有一洋女人割乳后逃走，藏于城墙之下，其后查得，已死。大雨如
注。刘□桥带来御膳房猪肉数斤，予送予妹一碗。傍晚有马兵一队，荷枪过予之
门，乃李秉衡之部下，带有炮，将架于禁城之上，以备洋人袭攻。夜间枪炮声甚
厉，闻海岱门外有洋人出现。
    六月廿一日。天气晴明，予步行至礼王及澜公家。闻裕禄之兵哗溃，四散抢
劫，因欠饷数月未发之故，通州张家湾等处皆抢掠一空。东城门皆闭，北门偶然
一开。予仆杨升由京东宝坻县回京，言彼处尚安静。闻李秉衡得一胜仗，将洋人
赶至海边。下午，东南方枪炮声复起，闻有教民多人，藏匿日坛，澜公率义和团
一大队往搜之。
    六月二十七日。晨，袁昶、许景澄上第三奏，请杀主持义和团之大臣。昨日
李秉衡入见，极力主战。老佛又转其意旨，信任拳民。而袁、许竟敢于此时上奏，
其识见虽误，而胆力亦可佩也。李秉衡由汉口而来，现已简为督师大臣，在太后
前，毅然自任，必能攻毁使馆，并力言宗庙社稷决不至再受耻辱。今日予至澜公
家，端王、李秉衡皆在座，正筹画再攻使馆之事，李主张由翰林院埋地雷以轰毁
之。李曾以此策进言于太后，请仿前毁法国教堂之法，用地雷轰之，洋人必然纷
乱，即可乘机而克之。老佛阅袁、许之奏，言曰：“此皆有胆之人。许景澄且不
说他。袁昶在戊戌年曾以康有为之阴谋奏予知之，此人甚好。但今不当执其固执
之见，扰乱予怀，朝廷自有权衡，岂彼等所能越俎代谋耶？但予亦不罪之。”乃
命传旨申饬，勿得再行渎奏，以扰圣衷。
    七月初三日。自李秉衡到京，老佛甚为信任。昨日李与刚毅查出前擅改谕旨
之人，即将太后寄各省谕旨之中凡“杀”字皆改为“保护”字者，乃袁昶、许景
澄二人所为。刚毅告予，太后闻知此事，大怒曰：“他们胆敢擅改谕旨，如赵高
之所为，应治以车裂之刑！”命传谕立斩之。谕中未言及擅改谕旨之事，因关于
朝廷之威信也。但言二人在廷抗争，袒庇外人，遂于今早处决。恩铭曾往观之。
袁昶为人极好，予闻其结局如此，为之凄然。若许景澄，则予曾与彼在内阁同事，
认识其人，向不重之，其声名亦颇劣。行刑之时，袁神色自若，言曰：“予唯望
不久重见天日，消灭僭妄。”盖谓端王专横凶僭，蒙蔽太后之聪明也。澜公监刑，
怒斥之曰：“汝为奸臣，不许多言！”袁毫无畏惧，仍大言曰：“予死而无罪，
汝辈狂愚，乱谋祸国，罪乃当死也！予名将长留于天壤，受后人之爱敬。”又转
谓许景澄曰：“不久即相见于地下，人死如归家耳。”澜公欲前击之，行刑者立
下其刃。
    七月初八日。予与长男大闹。彼偷予银不少，予知而责之。其答言狂悖已极，
谓予受国厚恩，今日国事危亟，理应自尽以报国。李秉衡带兵赴前敌以御夷人。
李在京，曾奏劾荣禄，老佛留中不发。皇帝对荣禄称其尽职。荣禄答言以二年前
之事言之，已亏臣道，永不望邀帝之恩。
    七月十一日。老佛命荣禄筹画护送洋人至津，以阻联军之前进。数日之前，
予曾闻某人令启秀函致使馆，请各使至总理衙门商议，勿带卫队，盖欲诱其离馆，
尽杀之于路中也。启秀自谓得计，但连去数函，各使皆不敢轻身而来。且一面致
函邀请，一面又数往攻击。有一洋人半露其体，在崇文门大街逢人叩首，即对于
挑脚之夫，亦叩头请其饶命，讨钱数枚，自云不久即须被杀，但从未做坏事。荣
禄所用之人将其带归，荣禄不杀而放之，此洋人之所以难平也。
    七月十五日。消息不佳，裕禄之兵大败，洋人节节逼近，老佛意欲巡幸热河。
荣禄力谏，言即洋兵进城，亦不可离京。澜公不信洋兵能来，闻人言，即讥笑之。
但有一事尚好，即洋兵虽入城，亦不致劫杀也。四十年前之事，予尚忆之甚清，
其时都城虽破，予仍安居未动，亦无一洋人来予家骚扰者，但得粮食稍难。洋兵
驻于城外，不甚入城，予等亦未受其害。
    七月十六日。予老同事立山住屋邻于法国教堂，有人言彼挖一地道，以接济
洋人之食物。端王将其拿交刑部，太后并不知之也。尚有徐用仪、联元二人，亦
均送刑部监。徐用仪前不赞成立大阿哥，端王深恨之。联元被执之故，则由于某
人谓其与袁昶交好也。此三人皆于今晨杀之。徐用仪年纪较予大，今年七十九岁，
真可怜。彼虽闻太后不知此事，皆由端王矫擅，亦无怨叹之词。临刑之时，但曰：
“彼僭妄者，岂能久存？予死于洋人未入京之前，乃所甚愿也。”二满人之被杀，
如为太后所知，必大怒。立山乃荣禄之老友。山西有一刘将官来京，今晨入见，
在太后前言：三日内必可将使馆攻克。使馆一破，联军闻之必惊惧而不敢进矣。
今正起手猛攻，义和团无用已极，予早言其不能作一事。
    七月十八日。洋人愈逼愈近，裕禄之兵在北仓、杨村、蔡村等地，大败三次，
裕禄逃匿一棺材店，既而自杀。李秉衡于十四日到河西，务用尽心力，以收集军
队。而张春发、陈泽霖二人均不愿战，李遂仰药以死。荣禄入宫，报此消息于太
后，君臣相对而泣，皆诸王公及拳匪所酿之祸，使吾国家至于此也。荣禄乃极聪
明之人，至此并不表曝己之先见。老佛言，出走不如殉国，并令皇帝亦殉之。荣
禄恳请太后听彼之言，留京，下一上谕，将端王等斩首，以正其矫擅之罪，而明
朝廷之本心。但太后仍希望拳民之法术可救北京，故仍猛攻使馆。今日召见荣禄
八次，召见端王五次，其余军机，皆默然不发一言。
    二十日。下午五钟，通州陷，洋兵将至京。今日召见军机五次于宁寿宫。老
佛将避往张家口。申时，澜公匆匆入宫，不俟通报，呼曰：“老佛，洋鬼子来了！”
刚毅随至，言有兵一大队，驻扎天坛附近。太后曰：“恐怕是我们的回勇，从甘
肃来的。”刚毅曰：“不是，是外国鬼子。请老佛即刻出走。不然，他们就要来
杀了。”夜半，复召见军机，唯刚毅、赵舒翘、王文韶三人在前。老佛曰：“他
们到那里去了？想都跑回家去了，丢下我们母子二人不管。无论有什么事，你们
三人必要跟随我走。”又谓王文韶曰：“你年纪太大了，我不忍叫你受此辛苦，
你随后赶来罢。”又谓刚毅、赵舒翘曰：“你们两人会骑马，应该随我走，沿路
照顾，一刻也不能离开。”王文韶答曰：“臣当尽力赶上。”皇帝忽若惊醒，谓
王曰：“是的，你总快快尽力赶上罢。”两宫究于何时离宫，则予不甚清悉。此
时荣禄正极力收集军队，不及入见。
    二十一日。文年告予，老佛寅时即起，只睡一个时辰耳。匆匆装饰，穿一蓝
布衣服，如乡间农妇，盖太后先预备者；梳一汉头，此太后生平第一次也。太后
曰：“谁料今天到这样地步。”用三辆平常骡车带进宫中，车夫亦无官帽，妃嫔
等皆于三点半钟齐集。太后先下一谕，此刻一人不令随行。珍妃向与太后反对者，
此时亦随众来集，胆敢进言于太后，谓皇帝应该留京。太后不发一言，立即大声
谓太监曰：“把他扔在井里去！”皇帝哀痛已极，跪下恳求。太后怒曰：“起来！
这不是讲情的时候，让他就死罢，好惩戒那不孝的孩子们。并教那鸱枭看看，他
到羽毛丰满的时候，就啄他母的眼睛。”李莲英等遂将珍妃推于宁寿宫外之大井
中。皇帝悲愤之极，至于战栗。太后曰：“上你的车子，把帘子放下，免得有人
认识。”皇帝穿蓝纱长袍，蓝布裤。老佛又传谕溥伦曰：“你挂皇帝车沿，好招
呼。我坐的那辆车，教溥俊挂沿。”谓李莲英曰：“我知道你不大会骑马，总要
尽力赶上，跟我走。”当此危急之时，唯老佛一人心神不乱，指挥一切。又谓车
夫曰：“尽力赶，要有洋鬼子拦阻，你不要说话，我跟他说。我们是乡下苦人，
逃回家去。我们此时先到颐和园。”于是两宫遂启程，出宫北门（即神武门。）
而去。动身时，宫中妃嫔皆跪送，恭祝太后、皇上万寿。仅有军机大臣三人乘马
随行，其余百官皆奉谕往颐和园会集。予邻居文年曾恭送一程，见圣驾至德胜门，
但人山人海，致城门几拥挤不能行矣。申正，圣驾于辰正至湖，老佛用茶膳少坐，
先由庆邸派员前往朝阳门，向倭寇悬止战之旗，后将城门辟开，由倭兵拥挤而入。
圣驾幸湖之际，恩铭正在彼值班，两宫蒙尘而至，致无人敢认，果然系老佛否？
但一见慈颜，似有不悦之状，立时开辟左门，将车赶进。于用膳之后，即行传谕：
凡园中珍宝，悉送往热河。又差一太监回京告知皇后，速即将宫中财物珍宝均埋
藏于宁寿宫院中。端王、庆王、那王、肃王皆于颐和园随驾，此外有公贝勒等数
人，大员吴汝梅、溥兴二人，各部堂官约十二人，军机章京三人，由马玉昆提督
带兵一千护送，往张家口。又有端王所带之虎神营旗兵数百人，乃曾攻使馆而无
功者也。荣禄仍极力收集军队。闻予老友军机大臣徐桐自缢而死，全家妇女十八
人，亦皆缢死，真忠臣也。此时耳中所闻，皆系悲惨之事。满洲之骄子，今落此
可怜之结局。醇王聘妻，将于下月成婚者，亦全家自尽，可哀也。老佛一生，此
为第二次避敌出走，亦如周幽王被犬戎之难，蒙尘于外。此次之败，盖由南方诸
省不肯同心合力也。端王存排汉之见，最为悖谬。孔子曰：“小不忍则乱大谋。”
荣禄之识见，究竟不错，拳民法术，如小孩胡闹，毫无所用。嗟乎！回首往日，
盛时难再矣！予妻及家中妇女，执其愚昧之见，欲吞烟自尽，予亦不能阻之，然
予无此拙见。外国强盗，虽已在城中抢劫，必不能知予藏金之所在。予虽老耄，
将留此不动。恩珠自昨日起，即不知其何往。奴仆星散，至无人为予治晚餐。
    《景善日记》至此而止，此老人即于是夜，为其长子所杀，其家中妇女均吞
烟自尽。
    光绪帝朱笔上谕，立端王子大阿哥为继承皇位之人，下于光绪二十五年十二
月二十五日。今录于下：
    朕冲龄入承大统，仰承皇太后垂帘训政，殷勤教诲，巨细无遗。迨亲政后，
正际时艰，亟思振奋图治，敬报慈恩，即以仰副穆宗毅皇帝付托之重，乃自上年
以来，气体违和，庶政殷繁，时虞丛脞。惟念宗社至重，前已吁恳皇太后训政。
一年有余，朕躬总未康复，郊坛宗庙诸大祀，不克亲行。值兹时事艰难，仰见深
宫宵旰忧劳，不遑暇逸，抚躬循省，寝食难安。敬溯祖宗缔造之艰难，深恐勿克
负荷。且入继之初，曾奉皇太后懿旨，俟朕生有皇子，即承继穆宗毅皇帝为嗣。
统系所关，至为重大。忧思及此，无地自容，诸病何能望愈！用再叩恳圣慈，就
近于宗室中慎简贤良，为穆宗毅皇帝立嗣，以为将来大统之畀。再四恳求，始蒙
俯允，以多罗端郡王载漪之子溥俊继承穆宗毅皇帝为子。钦承懿旨，欣幸莫名。
谨敬仰遵慈训，封载漪之子为皇子，将此通谕知之。
    如此伤心之文，为历史所仅见。谕中不独甘心引退，且以其刑明告于众也，
而尤不得不谢圣母之恩。夫太后徒以一念之私，遂不惜加害于帝身，以期达其志，
亦云忍矣。下奏乃京中都察院上西安行在者，言安海被捉之事，即杀德使男爵克
林德之人也，阅之可知京中权贵当日对于拳民排外之感情。且彼等尊重太后之心，
败犹不减，而中国官吏之所谓勇敢，亦可见焉（此折留中未发，抄慈禧亦未加批，
乃西安随扈之一官送登于上海报馆者）。其奏略曰：日本人所雇侦探，在日军领
地当铺之内查得一表，有克林德图记，当铺主人言此乃满人名安海者所当。此人
住内城本店内。侦探名为得洛，本旗营定字第八队之书记，查得此事，即报告于
日人。立派人往车站内，以二三人先入内，立院中，问曰“安海在此住否？”有
一人答曰：“予即安海。”乃立时拘去。审问之时，安海神宇镇定，毫无畏惧。
问官问曰：“德国公使，是否为汝所杀？”安海答曰：“我奉长官命令，遇外国
人即杀之。我本一兵，只知服从长官命令。有一日，我带领二三十人，在街上见
一外国人坐轿而来。我立于旁，对准外国人放一枪，轿夫立时逃走。我将外国人
拖出，已死，其胸前有一表，我即取之。同事中有得其手枪者，有得其戒指者。
我万不料因此表犯案。但我因杀国仇而死，心中甚乐。汝等即杀予以偿命可也。”
翻译又问曰：“你那天是否醉了？”安海笑答曰：“酒乃最好之物。我平常每次
可饮四五斤，但那天实未饮一杯。你怕我要倚酒希图减罪吗？”安海真一忠勇之
人，侃侃不惧，观者皆为动容，觉中国军中尚有英雄也。次日即交于德人，在克
林德被杀之地杀之。臣等思此事，理当奏闻：安海为国而死，当邀皇太后、皇上
之悯惜，加以荣典，谨此具奏。
                              